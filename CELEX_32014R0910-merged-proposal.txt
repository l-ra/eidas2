KAPITOLA I

OBECNÁ USTANOVENÍ


Článek 1

Předmět

Toto nařízení má za cíl zajistit řádné fungování vnitřního trhu a současně poskytovat odpovídající úroveň bezpečnosti prostředků pro elektronickou identifikaci a služeb vytvářejících důvěru. Za těmito účely toto nařízení:

a)stanoví podmínky, za nichž členské státy poskytují a uznávají prostředky pro elektronickou identifikaci fyzických a právnických osob, které spadají do oznámeného systému elektronické identifikace jiného členského státu;

b)stanoví pravidla pro služby vytvářející důvěru, zejména u elektronických transakcí;

c)stanoví právní rámec pro elektronické podpisy, elektronické pečetě, elektronická časová razítka, elektronické dokumenty, služby elektronického doporučeného doručování, certifikační služby pro autentizaci internetových stránek, elektronickou archivaci a elektronické potvrzování atributů, správu prostředků pro vytváření elektronických podpisů a pečetí na dálku a pro elektronické účetní knihy;

d)stanoví podmínky pro vydávání evropských peněženek digitální identity členskými státy.


Článek 2

Oblast působnosti

1. Toto nařízení se vztahuje na systémy elektronické identifikace oznámené členskými státy, na evropské peněženky digitální identity vydané členskými státy a na poskytovatele služeb vytvářejících důvěru usazené v Unii.

2. Toto nařízení se nevztahuje na poskytování služeb vytvářejících důvěru, které jsou používány výhradně v rámci uzavřených systémů vyplývajících z vnitrostátního práva nebo z dohod mezi určeným okruhem účastníků.

3. Tímto nařízením není dotčeno vnitrostátní právo ani právo Unie týkající se uzavírání a platnosti smluv či jiných právních nebo procesních povinností týkajících se požadavků pro konkrétní odvětví s ohledem na formu se základními právními účinky.

Článek 3

Definice

Pro účely tohoto nařízení se rozumí:

1) „elektronickou identifikací“ postup používání osobních identifikačních údajů v elektronické podobě, které jedinečně identifikují určitou fyzickou či právnickou osobu nebo fyzickou osobu zastupující právnickou osobu;

2) „prostředkem pro elektronickou identifikaci“ hmotná či nehmotná jednotka, včetně evropských peněženek digitální identity nebo průkazů totožnosti podle nařízení 2019/1157, obsahující osobní identifikační údaje, která se používá k autentizaci pro účely on-line či offline služby;

3) „osobními identifikačními údaji“ soubor údajů umožňujících určit totožnost fyzické či právnické osoby nebo fyzické osoby zastupující právnickou osobu;

4) „systémem elektronické identifikace“ systém pro elektronickou identifikaci, na jehož základě jsou fyzickým či právnickým osobám nebo fyzickým osobám zastupujícím právnické osoby vydávány prostředky pro elektronickou identifikaci;

5) „autentizací“ elektronický postup, který umožňuje potvrdit elektronickou identifikaci fyzické či právnické osoby nebo původ a integritu dat v elektronické podobě;

6) „spoléhající se stranou“ fyzická nebo právnická osoba, která se spoléhá na elektronickou identifikaci nebo službu vytvářející důvěru;

7) „subjektem veřejného sektoru“ státní, regionální nebo místní orgán, veřejnoprávní subjekt, sdružení vytvořené jedním nebo několika takovými orgány nebo jedním nebo několika takovými veřejnoprávními subjekty nebo soukromý subjekt, který byl alespoň jedním z těchto orgánů, subjektů nebo sdružení pověřen poskytovat veřejné služby, jedná-li na základě tohoto pověření;

8) „veřejnoprávním subjektem“ subjekt vymezený v čl. 2 odst. 1 bodě 4 směrnice Evropského parlamentu a Rady 2014/24/EU (15);

9) „podepisující osobou“ fyzická osoba, která vytváří elektronický podpis;

10) „elektronickým podpisem“ data v elektronické podobě, která jsou připojena k jiným datům v elektronické podobě nebo jsou s nimi logicky spojena a která podepisující osoba používá k podepsání;

11) „zaručeným elektronickým podpisem“ elektronický podpis, který splňuje požadavky stanovené v článku 26;

12) „kvalifikovaným elektronickým podpisem“ zaručený elektronický podpis, který je vytvořen kvalifikovaným prostředkem pro vytváření elektronických podpisů a který je založen na kvalifikovaném certifikátu pro elektronické podpisy;

13) „daty pro vytváření elektronických podpisů“ jedinečná data, která podepisující osoba používá k vytváření elektronických podpisů;

14) „certifikátem pro elektronický podpis“ elektronické potvrzení nebo soubor potvrzení, které spojují data pro ověřování platnosti elektronických podpisů s určitou fyzickou osobou a potvrzují alespoň jméno nebo pseudonym této osoby;

15) „kvalifikovaným certifikátem pro elektronický podpis“ certifikát pro elektronický podpis, který je vydán kvalifikovaným poskytovatelem služeb vytvářejících důvěru a splňuje požadavky stanovené v příloze I;

16) „službou vytvářející důvěru“ elektronická služba, která je zpravidla poskytována za úplatu a spočívá:

a)ve vytváření, ověřování shody a ověřování platnosti elektronických podpisů, elektronických pečetí nebo elektronických časových razítek, služeb elektronického doporučeného doručování, elektronických potvrzování atributů a certifikátů souvisejících s těmito službami;

b)ve vytváření, ověřování shody a ověřování platnosti certifikátů pro autentizaci internetových stránek;

c)v uchovávání elektronických podpisů, pečetí nebo certifikátů souvisejících s těmito službami;

d) v elektronické archivaci elektronických dokumentů;

e)ve správě prostředků pro vytváření elektronických podpisů a pečetí na dálku;

f)zaznamenávání elektronických údajů do elektronické účetní knihy.“;

17) „kvalifikovanou službou vytvářející důvěru“ služba vytvářející důvěru, která splňuje použitelné požadavky stanovené v tomto nařízení;

18) „subjektem posuzování shody“ subjekt vymezený v čl. 2 bodě 13 nařízení (ES) č. 765/2008, který je v souladu s uvedeným nařízením akreditován jako způsobilý provádět posuzování shody kvalifikovaného poskytovatele služeb vytvářejících důvěru a jím poskytovaných kvalifikovaných služeb vytvářejících důvěru;

19) „poskytovatelem služeb vytvářejících důvěru“ fyzická nebo právnická osoba, která poskytuje jednu či více služeb vytvářejících důvěru buď jako kvalifikovaný, nebo jako nekvalifikovaný poskytovatel služeb vytvářejících důvěru;

20) „kvalifikovaným poskytovatelem služeb vytvářejících důvěru“ poskytovatel služeb vytvářejících důvěru, který poskytuje jednu či více kvalifikovaných služeb vytvářejících důvěru a kterému orgán dohledu udělil status kvalifikovaného poskytovatele;

21) „produktem“ technické zařízení nebo programové vybavení či jejich příslušné součásti, které jsou určeny k používání pro poskytování služeb elektronické identifikace a služeb vytvářejících důvěru;

22) „prostředkem pro vytváření elektronických podpisů“ konfigurované programové vybavení nebo technické zařízení, které se používá k vytváření elektronických podpisů;

23) „kvalifikovaným prostředkem pro vytváření elektronických podpisů“ prostředek pro vytváření elektronických podpisů, který splňuje požadavky stanovené v příloze II;

23a) „prostředkem pro vytváření kvalifikovaných podpisů na dálku“ prostředek pro vytváření kvalifikovaných elektronických podpisů, přičemž kvalifikovaný poskytovatel služeb vytvářejících důvěru vytváří, spravuje nebo kopíruje data pro vytváření elektronických podpisů jménem podepisující osoby;

(23b) „prostředkem pro vytváření kvalifikovaných pečetí na dálku“ prostředek pro vytváření kvalifikovaných elektronických pečetí, přičemž kvalifikovaný poskytovatel služeb vytvářejících důvěru vytváří, spravuje nebo kopíruje data pro vytváření elektronických podpisů jménem pečetící osoby;

24) „pečetící osobou“ právnická osoba, která vytváří elektronickou pečeť;

25) „elektronickou pečetí“ data v elektronické podobě, která jsou připojena k jiným datům v elektronické podobě nebo jsou s nimi logicky spojena s cílem zaručit jejich původ a integritu;

26) „zaručenou elektronickou pečetí“ elektronická pečeť, která splňuje požadavky stanovené v článku 36;

27) „kvalifikovanou elektronickou pečetí“ zaručená elektronická pečeť, která je vytvořena pomocí kvalifikovaného prostředku pro vytváření elektronických pečetí a která je založena na kvalifikovaném certifikátu pro elektronickou pečeť;

28) „daty pro vytváření elektronických pečetí“ jedinečná data, která pečetící osoba používá k vytváření elektronických pečetí;

29) „certifikátem pro elektronickou pečeť“ elektronické potvrzení nebo soubor potvrzení, které spojují data pro ověřování platnosti elektronických pečetí s určitou právnickou osobou a potvrzují název této osoby;

30) „kvalifikovaným certifikátem pro elektronickou pečeť“ certifikát pro elektronickou pečeť, který je vydán kvalifikovaným poskytovatelem služeb vytvářejících důvěru a splňuje požadavky stanovené v příloze III;

31) „prostředkem pro vytváření elektronických pečetí“ konfigurované programové vybavení nebo technické zařízení, které se používá k vytváření elektronických pečetí;

32) „kvalifikovaným prostředkem pro vytváření elektronických pečetí“ prostředek pro vytváření elektronických pečetí, který přiměřeně splňuje požadavky stanovené v příloze II;

33) „elektronickým časovým razítkem“ data v elektronické podobě, která spojují jiná data v elektronické podobě s určitým okamžikem a prokazují, že tato jiná data existovala v daném okamžiku;

34) „kvalifikovaným elektronickým časovým razítkem“ elektronické časové razítko, které splňuje požadavky stanovené v článku 42;

35) „elektronickým dokumentem“ jakýkoli obsah uchovávaný v elektronické podobě, zejména jako text nebo zvuková, vizuální nebo audiovizuální nahrávka;

36) „službou elektronického doporučeného doručování“ služba, která umožňuje přenášet data mezi třetími osobami elektronickými prostředky a poskytuje důkazy týkající se nakládání s přenášenými daty, včetně dokladu o odeslání a přijetí dat, a která chrání přenášená data před rizikem ztráty, odcizení, poškození nebo neoprávněných změn;

37) „kvalifikovanou službou elektronického doporučeného doručování“ služba elektronického doporučeného doručování, která splňuje požadavky stanovené v článku 44;

38) „certifikátem pro autentizaci internetových stránek“ potvrzení, které umožňuje autentizovat internetové stránky a spojuje je s fyzickou nebo právnickou osobou, jíž je certifikát vydán;

39) „kvalifikovaným certifikátem pro autentizaci internetových stránek“ certifikát pro autentizaci internetových stránek, který je vydán kvalifikovaným poskytovatelem služeb vytvářejících důvěru a splňuje požadavky stanovené v příloze IV;

40) „daty pro ověřování platnosti“ data, která se používají k ověření platnosti elektronického podpisu nebo elektronické pečeti;

41) „ověřováním platnosti“ postup ověřující shodu a potvrzující platnost elektronického podpisu nebo elektronické pečeti nebo osobních identifikačních údajů nebo elektronického potvrzení atributů;

42) „evropskou peněženkou digitální identity“ produkt a služba, které uživateli umožňují uchovávat údaje o totožnosti, pověření a atributy spojené s jeho totožností, poskytovat je na požádání spoléhajícím se stranám a používat je pro autentizaci, on-line i offline, pro službu v souladu s článkem 6a; a k vytváření kvalifikovaných elektronických podpisů a pečetí;

(43) „atributem“ prvek, rys nebo vlastnost fyzické nebo právnické osoby nebo subjektu v elektronické podobě;

(44) „elektronickým potvrzováním atributů“ potvrzování v elektronické podobě, které umožňuje ověřování atributů;

(45) „kvalifikovaným elektronickým potvrzením atributů“ elektronické potvrzení atributů, které je vydáno kvalifikovaným poskytovatelem služeb vytvářejících důvěru a splňuje požadavky stanovené v příloze V;

(46) „autentickým zdrojem“ registr nebo systém, za který odpovídá subjekt veřejného sektoru nebo soukromý subjekt a který obsahuje atributy fyzické nebo právnické osoby a je považován za primární zdroj těchto informací nebo je ve vnitrostátním právu uznán za autentický;

(47) „elektronickou archivací“ služba zajišťující přijímání, uchovávání, výmaz a přenos elektronických údajů nebo dokumentů s cílem zaručit jejich integritu, přesnost jejich původu a právní znaky po celou dobu uchovávání;

(48) „kvalifikovanou službou elektronické archivace“ služba, která splňuje požadavky stanovené v článku 45g;

(49) „značkou důvěry EU pro peněženku digitální identity“ jednoduché, rozpoznatelné a jasné označení toho, že peněženka digitální identity byla vydána v souladu s tímto nařízením;

(50) „silným ověřením uživatele“ ověření založené na použití dvou nebo více nezávislých prvků kategorizovaných jako znalost, držení a inherence uživatele, kdy nesplněním jednoho z nich není ovlivněna spolehlivost ostatních, a ověření je navrženo tak, aby byla chráněna důvěrnost ověřovacích údajů;

(51) „uživatelským účtem“ mechanismus, který uživateli umožňuje přístup k veřejným nebo soukromým službám za podmínek stanovených poskytovatelem služeb;

(52) „pověřovacím údajem“ doklad o schopnostech, zkušenostech, právu nebo povolení osoby;

(53) „elektronickou účetní knihou“ elektronický záznam údajů odolný proti neoprávněným zásahům, který zajišťuje pravost a integritu údajů, jež obsahuje, přesnost jejich data a času a jejich chronologické řazení;

(54) „osobními údaji“ veškeré informace ve smyslu čl. 4 bodu 1 nařízení (EU) 2016/679;

(55) „jedinečnou identifikací“ postup, při němž jsou osobní identifikační údaje nebo prostředky osobní identifikace porovnávány nebo propojeny se stávajícím účtem patřícím téže osobě.


Článek 4

Zásada vnitřního trhu

1. Nesmějí existovat žádná omezení týkající se poskytování služeb vytvářejících důvěru na území určitého členského státu poskytovatelem služeb vytvářejících důvěru, který je usazen v jiném členském státě, z důvodů spadajících do oblastí, na něž se vztahuje toto nařízení.

2. Produkty a služby vytvářející důvěru, které vyhovují tomuto nařízení, se mohou volně pohybovat na vnitřním trhu.


Článek 5

Pseudonymy v elektronických transakcích

Aniž jsou dotčeny právní účinky, které vnitrostátní právo přiznává pseudonymům, není používání pseudonymů v elektronických transakcích zakázáno.


KAPITOLA II

ODDÍL I

ELEKTRONICKÁ IDENTIFIKACE

Článek 6

Zrušen

Článek 6a

Evropské peněženky digitální identity

1. S cílem zajistit, aby všechny fyzické a právnické osoby v Unii měly bezpečný, důvěryhodný a hladký přístup k přeshraničním veřejným a soukromým službám, vydá každý členský stát do dvanácti měsíců od vstupu tohoto nařízení v platnost evropské peněženky digitální identity.

2. Evropské peněženky digitální identity jsou vydávány:

a)členským státem;

b)z pověření členského státu;

c)nezávisle, ale jsou uznávány členským státem.

3. Evropské peněženky digitální identity umožní uživateli:

a)bezpečně požadovat a získávat, ukládat, vybírat, kombinovat a sdílet způsobem, který je pro uživatele transparentní a sledovatelný, nezbytné zákonné osobní identifikační údaje a elektronické potvrzení atributů za účelem on-line a offline autentizace s cílem využívat veřejné a soukromé služby on-line;

b)podepisovat kvalifikovanými elektronickými podpisy.

4. Peněženky digitální identity zejména:

a)poskytují společné rozhraní:

1)kvalifikovaným a nekvalifikovaným poskytovatelům služeb vytvářejících důvěru, kteří vydávají kvalifikovaná a nekvalifikovaná elektronická potvrzení atributů nebo jiné kvalifikované a nekvalifikované certifikáty za účelem vydávání těchto potvrzení a certifikátů evropské peněžence digitální identity;

2) spoléhajícím se stranám, aby mohly požadovat a ověřovat osobní identifikační údaje a elektronická potvrzení atributů;

3)pro předkládání osobních identifikačních údajů, elektronického potvrzení atributů nebo jiných údajů, jako jsou pověřovací údaje, spoléhajícím se stranám v místním režimu, který pro peněženku nevyžaduje přístup k internetu;

4)umožňují uživateli interakci s evropskou peněženkou digitální identity a zobrazení „značky důvěry EU pro peněženku evropské digitální identity“;

b)zajišťují, aby poskytovatelé služeb vytvářejících důvěru a kvalifikovaných potvrzení atributů nemohli obdržet žádné informace o používání těchto atributů;

c)splňují požadavky stanovené v článku 8, pokud jde o „vysokou“ úroveň záruky, zejména co se týče požadavků na prokazování a ověřování totožnosti a správu a autentizaci prostředků pro elektronickou identifikaci;

d)poskytují mechanismus, který zajistí, aby spoléhající se strana byla schopna uživatele ověřit a obdržet elektronická potvrzení atributů;

e)zajistí, aby osobní identifikační údaje uvedené v čl. 12 odst. 4 písm. d) jedinečně a trvale identifikovaly fyzickou nebo právnickou osobu, která je s nimi spojena.

5. Členské státy pro evropské peněženky digitální identity poskytnou mechanismy ověření:

a)které zajistí, že je možné ověřit jejich pravost a platnost;

b)které spoléhajícím se stranám umožní ověřit platnost potvrzení atributů;

c)které spoléhajícím se stranám a kvalifikovaným poskytovatelům služeb vytvářejících důvěru umožní ověřit pravost a platnost přiřazených osobních identifikačních údajů.

6. Evropské peněženky digitální identity jsou vydávány v rámci oznámeného systému elektronické identifikace s „vysokou“ úrovní záruky. Používání evropských peněženek digitální identity je pro fyzické osoby bezplatné.

7. Evropskou peněženku digitální identity má uživatel plně pod kontrolou. Vydavatel evropské peněženky digitální identity neshromažďuje informace o používání peněženky, které nejsou nezbytné pro poskytování služeb peněženky, ani nekombinuje osobní identifikační údaje a jakékoli jiné uložené osobní údaje nebo údaje týkající se používání evropské peněženky digitální identity s osobními údaji z jiných služeb nabízených tímto vydavatelem nebo ze služeb třetích stran, které nejsou nezbytné pro poskytování služeb peněženky, ledaže o to uživatel výslovně požádal. Osobní údaje týkající se poskytování evropské peněženky digitální identity jsou uchovávány fyzicky a logicky odděleně od jakýchkoli jiných uchovávaných údajů. Pokud evropskou peněženku digitální identity poskytují soukromé strany v souladu s odst. 1 písm. b) a c), použijí se obdobně ustanovení čl. 45f odst. 4.

8. Článek 11 se použije obdobně pro evropskou peněženku digitální identity.

9. Ustanovení čl. 24 odst. 2 písm. b), e), g) a h) se použije obdobně na členské státy vydávající evropské peněženky digitální identity.

10. Evropská peněženka digitální identity je zpřístupněna osobám se zdravotním postižením v souladu s požadavky na přístupnost stanovenými v příloze I směrnice 2019/882.

11. Do šesti měsíců od vstupu tohoto nařízení v platnost stanoví Komise prostřednictvím prováděcího aktu o zavedení evropské peněženky digitální identity technické a provozní specifikace a referenční normy pro požadavky uvedené v odstavcích 3, 4 a 5. Tento prováděcí akt se přijímá přezkumným postupem podle čl. 48 odst. 2.

Článek 6b

Spoléhající se strany u evropských peněženek digitální identity

1. Pokud mají spoléhající se strany v úmyslu spoléhat se na evropské peněženky digitální identity vydané v souladu s tímto nařízením, sdělí to členskému státu, v němž je spoléhající se strana usazena, aby byl zajištěn soulad s požadavky stanovenými v právních předpisech Unie nebo vnitrostátních právních předpisech pro poskytování konkrétních služeb. Při sdělování svého záměru spoléhat se na evropské peněženky digitální identity informují rovněž o zamýšleném způsobu jejich použití.

2. Členské státy zavedou pro autentizaci spoléhajících se stran společný mechanismus.

3. Spoléhající se strany jsou odpovědné za provádění postupu autentizace osobních identifikačních údajů a elektronického potvrzování atributů pocházejících z evropských peněženek digitální identity.

4. Do šesti měsíců od vstupu tohoto nařízení v platnost stanoví Komise prostřednictvím prováděcího aktu o zavedení evropské peněženky digitální identity, jak je uvedeno v čl. 6a odst. 10, technické a provozní specifikace pro požadavky uvedené v odstavcích 1 a 2.

Článek 6c

Certifikace evropských peněženek digitální identity

1. Evropské peněženky digitální identity, které byly certifikovány nebo pro něž bylo vydáno prohlášení o shodě v rámci systému kybernetické bezpečnosti podle nařízení (EU) 2019/881 a na něž byly zveřejněny odkazy v Úředním věstníku Evropské unie, se považují za vyhovující požadavkům týkajícím se kybernetické bezpečnosti stanoveným v čl. 6a odst. 3, 4 a 5, pokud se na tyto požadavky vztahuje certifikát kybernetické bezpečnosti nebo prohlášení o shodě či jejich části.

2. Soulad s požadavky stanovenými v čl. 6a odst. 3, 4 a 5 týkajícími se operací zpracování osobních údajů, které provádí vydavatel evropských peněženek digitální identity, je certifikován podle nařízení (EU) 2016/679.

3. Soulad evropských peněženek digitální identity s požadavky stanovenými v čl. 6a odst. 3, 4 a 5 je certifikován akreditovanými subjekty veřejného nebo soukromého sektoru určenými členskými státy.

4. Do šesti měsíců od vstupu tohoto nařízení v platnost stanoví Komise prostřednictvím prováděcích aktů seznam norem pro certifikaci evropských peněženek digitální identity uvedenou v odstavci 3.

5. Členské státy sdělí Komisi názvy a adresy veřejných nebo soukromých subjektů uvedených v odstavci 3. Komise tyto informace zpřístupní členským státům.

6. Komise je zmocněna k přijímání aktů v přenesené pravomoci v souladu s článkem 47, pokud jde o stanovení zvláštních kritérií, která mají splňovat určené subjekty uvedené v odstavci 3.

Článek 6d

Zveřejnění seznamu certifikovaných evropských peněženek digitální identity

1. Členské státy bez zbytečného odkladu informují Komisi o evropských peněženkách digitální identity, které byly vydány podle článku 6a a certifikovány subjekty uvedenými v čl. 6c odst. 3. Rovněž bez zbytečného odkladu informují Komisi o zrušení certifikace.

2. Na základě obdržených informací Komise zřizuje, zveřejňuje a udržuje seznam certifikovaných evropských peněženek digitální identity.

3. Do šesti měsíců od vstupu tohoto nařízení v platnost stanoví Komise prostřednictvím prováděcího aktu o zavedení evropské peněženky digitální identity, jak je uvedeno v čl. 6a odst. 10, formáty a postupy použitelné pro účely odstavce 1.

ODDÍL II

SYSTÉMY ELEKTRONICKÉ IDENTIFIKACE

Článek 7

Způsobilost systémů elektronické identifikace pro oznámení

Podle čl. 9 odst. 1 oznámí členské státy do dvanácti měsíců od vstupu tohoto nařízení v platnost alespoň jeden systém elektronické identifikace včetně alespoň jednoho identifikačního prostředku:

a) prostředky pro elektronickou identifikaci v rámci daného systému elektronické identifikace:

i) vydává oznamující členský stát;

ii) jsou vydávány z pověření oznamujícího členského státu; nebo

iii) jsou vydávány nezávisle na oznamujícím členském státu a tento členský stát je uznává;

b) prostředky pro elektronickou identifikaci v rámci daného systému elektronické identifikace lze použít pro přístup k alespoň jedné službě poskytované subjektem veřejného sektoru, u níž se v oznamujícím členském státě vyžaduje elektronická identifikace;

c) daný systém elektronické identifikace a prostředky pro elektronickou identifikaci v rámci tohoto systému vydávané splňují požadavky alespoň na jednu z úrovní záruky stanovených v prováděcím aktu uvedeném v čl. 8 odst. 3;

d) oznamující členský stát zajišťuje, aby osobní identifikační údaje jedinečně identifikující danou osobu byly v okamžiku vydání prostředku pro elektronickou identifikaci v rámci daného systému v souladu s technickými specifikacemi, normami a postupy pro příslušnou úroveň záruky stanovenými v prováděcím aktu uvedeném v čl. 8 odst. 3 spojeny s fyzickou nebo právnickou osobou uvedenou v čl. 3 bodě 1;

e) strana vydávající prostředky pro elektronickou identifikaci v rámci daného systému zajišťuje, aby byl prostředek pro elektronickou identifikaci spojen s osobou uvedenou v písmeni d) tohoto článku v souladu s technickými specifikacemi, normami a postupy pro příslušnou úroveň záruky stanovenými v prováděcím aktu uvedeném v čl. 8 odst. 3;

f) oznamující členský stát zajišťuje dostupnost on-line autentizace tak, aby kterákoli spoléhající se strana usazená na území jiného členského státu byla schopna potvrdit osobní identifikační údaje, které obdržela v elektronické podobě.

V případě jiných spoléhajících se stran než subjektů veřejného sektoru může oznamující členský stát stanovit podmínky přístupu k této autentizaci. Tato přeshraniční autentizace se poskytuje bezplatně, pokud je prováděna v souvislosti s on-line službou poskytovanou subjektem veřejného sektoru.

Členské státy nesmějí spoléhajícím se stranám, které chtějí tuto autentizaci provést, ukládat zvláštní nepřiměřené technické požadavky, které by bránily interoperabilitě oznámených systémů elektronické identifikace nebo by ji významně ztěžovaly;

g) nejméně šest měsíců před oznámením podle čl. 9 odst. 1 poskytne oznamující členský stát ostatním členským státům pro účely povinnosti stanovené v čl. 12 odst. 5 popis daného systému v souladu s procesními opatřeními stanovenými v prováděcích aktech uvedených v čl. 12 odst. 7;

h) daný systém elektronické identifikace splňuje požadavky stanovené v prováděcím aktu uvedeném v čl. 12 odst. 8.


Článek 8

Úrovně záruky systémů elektronické identifikace

1. Systém elektronické identifikace oznámený podle čl. 9 odst. 1 uvádí nízkou, značnou nebo vysokou úroveň záruky pro prostředky pro elektronickou identifikaci vydávané v rámci tohoto systému.

2. Nízká, značná a vysoká úroveň záruky musí splňovat tato příslušná kritéria:

a) nízká úroveň záruky označuje v souvislosti se systémem elektronické identifikace prostředek pro elektronickou identifikaci, který nabízí omezenou míru spolehlivosti u deklarované nebo uváděné totožnosti určité osoby a je charakterizován pomocí souvisejících technických specifikací, norem a postupů, včetně technických kontrol, jejichž účelem je snížit riziko zneužití nebo změny totožnosti;

b) značná úroveň záruky označuje v souvislosti se systémem elektronické identifikace prostředek pro elektronickou identifikaci, který nabízí značnou míru spolehlivosti u deklarované nebo uváděné totožnosti určité osoby a je charakterizován pomocí souvisejících technických specifikací, norem a postupů, včetně technických kontrol, jejichž účelem je značně snížit riziko zneužití nebo změny totožnosti;

c) vysoká úroveň záruky označuje v souvislosti se systémem elektronické identifikace prostředek pro elektronickou identifikaci, který nabízí vyšší míru spolehlivosti u deklarované nebo uváděné totožnosti určité osoby než prostředek pro elektronickou identifikaci se značnou úrovní záruky a je charakterizován pomocí souvisejících technických specifikací, norem a postupů, včetně technických kontrol, jejichž účelem je předejít zneužití nebo změně totožnosti.

3. Do 18. září 2015 Komise prostřednictvím prováděcích aktů s přihlédnutím k příslušným mezinárodním normám a s výhradou odstavce 2 stanoví minimální technické specifikace, normy a postupy, jejichž pomocí jsou pro účely odstavce 1 vymezeny nízká, značná a vysoká úroveň záruky prostředků pro elektronickou identifikaci.

Tyto minimální technické specifikace, normy a postupy se stanoví na základě spolehlivosti a kvality:

a) postupu prokazování a ověřování totožnosti fyzických nebo právnických osob žádajících o vydání prostředku pro elektronickou identifikaci;

b) postupu vydávání požadovaných prostředků pro elektronickou identifikaci;

c) mechanismu autentizace, při níž fyzická nebo právnická osoba používá prostředek pro elektronickou identifikaci k tomu, aby spoléhající se straně potvrdila svou totožnost;

d) subjektu vydávajícího prostředky pro elektronickou identifikaci;

e) jakéhokoli jiného subjektu zapojeného do žádosti o vydání prostředku pro elektronickou identifikaci a

f) technických a bezpečnostních specifikací vydaného prostředku pro elektronickou identifikaci.

Tyto prováděcí akty se přijímají přezkumným postupem podle čl. 48 odst. 2.


Článek 9

Oznámení

1. Oznamující členský stát oznámí Komisi tyto informace a bez zbytečného odkladu i jejich případné následné změny:

a) popis systému elektronické identifikace, včetně jeho úrovní záruky a vydavatele či vydavatelů prostředků pro elektronickou identifikaci v rámci tohoto systému;

b) použitelný režim dohledu a informace o režimu odpovědnosti, pokud jde o:

i) stranu vydávající prostředky pro elektronickou identifikaci a

ii) stranu provozující postup autentizace;

c) orgán nebo orgány odpovědné za systém elektronické identifikace;

d) informace o subjektu či subjektech, které spravují evidenci jedinečných osobních identifikačních údajů;

e) popis způsobu, jakým jsou plněny požadavky stanovené v prováděcích aktech uvedených v čl. 12 odst. 8;

f) popis autentizace podle čl. 7 písm. f);

g) opatření k pozastavení platnosti nebo zrušení oznámeného systému elektronické identifikace nebo autentizace či dotčených ohrožených součástí.

2. Komise zveřejní v Úředním věstníku Evropské unie seznam systémů elektronické identifikace, které byly oznámeny podle odstavce 1 tohoto článku, a základní informace o těchto systémech.

3. Komise zveřejní v Úředním věstníku Evropské unie změny seznamu uvedeného v odstavci 2 do jednoho měsíce od obdržení daného oznámení.

4. Členský stát může Komisi požádat o vyškrtnutí systému elektronické identifikace, který oznámil, ze seznamu uvedeného v odstavci 2. Do jednoho měsíce od obdržení žádosti členského státu zveřejní Komise odpovídající změny v seznamu v Úředním věstníku Evropské unie.

5. Komise může prostřednictvím prováděcích aktů stanovit okolnosti, formáty a postupy pro oznamování podle odstavce 1. Tyto prováděcí akty se přijímají přezkumným postupem podle čl. 48 odst. 2.


Článek 10

Narušení bezpečnosti

1. Je-li bezpečnost systému elektronické identifikace oznámeného v souladu s čl. 9 odst. 1 či autentizace uvedené v čl. 7 písm. f) narušena nebo částečně ohrožena způsobem, který ovlivňuje spolehlivost přeshraniční autentizace tohoto systému, oznamující členský stát bezodkladně pozastaví nebo zruší tuto přeshraniční autentizaci nebo dotčené ohrožené součásti a uvědomí o tom ostatní členské státy a Komisi.

2. Pokud bylo narušení nebo ohrožení bezpečnosti uvedené v odstavci 1 napraveno, oznamující členský stát přeshraniční autentizaci obnoví a bez zbytečného odkladu o tom uvědomí ostatní členské státy a Komisi.

3. Pokud k nápravě narušení nebo ohrožení bezpečnosti uvedeného v odstavci 1 nedojde do tří měsíců od pozastavení či zrušení, oznámí oznamující stát ostatním členským státům a Komisi stažení systému elektronické identifikace.

Komise bez zbytečného odkladu zveřejní v Úředním věstníku Evropské unie odpovídající změny v seznamu uvedeném v čl. 9 odst. 2.


Článek 10a

Narušení bezpečnosti evropských peněženek digitální identity

1. Pokud jsou evropské peněženky digitální identity vydané podle článku 6a a mechanismy ověření uvedené v čl. 6a odst. 5 písm. a), b) a c) porušeny nebo částečně ohroženy způsobem, který ovlivňuje jejich spolehlivost nebo spolehlivost ostatních evropských peněženek digitální identity, členský stát, který je vydal, bezodkladně pozastaví vydávání evropských peněženek digitální identity, zruší jejich platnost a informuje o tom ostatní členské státy a Komisi.

2. Pokud bylo narušení nebo ohrožení bezpečnosti uvedené v odstavci 1 napraveno, vydávající členský stát obnoví vydávání a používání evropských peněženek digitální identity a bez zbytečného odkladu o tom uvědomí ostatní členské státy a Komisi.

3. Není-li porušení nebo ohrožení uvedené v odstavci 1 napraveno do tří měsíců od pozastavení nebo zrušení, dotčený členský stát dotyčnou evropskou digitální peněženku stáhne a informuje o stažení ostatní členské státy a Komisi. Je-li to odůvodněno závažností porušení, je evropská peněženka digitální identity stažena neprodleně.

4. Komise bez zbytečného odkladu zveřejní v Úředním věstníku Evropské unie odpovídající změny v seznamu uvedeném v článku 6d.

5. Do šesti měsíců od vstupu tohoto nařízení v platnost Komise prostřednictvím prováděcího aktu o zavedení evropské peněženky digitální identity, jak je uvedeno v čl. 6a odst. 10, dále upřesní opatření uvedená v odstavcích 1 a 3.


Článek 11

Odpovědnost za škodu

1. Oznamující členský stát odpovídá za škodu, kterou úmyslně nebo z nedbalosti způsobí kterékoli fyzické nebo právnické osobě nesplněním svých povinností uvedených v čl. 7 písm. d) a f) v přeshraniční transakci.

2. Strana vydávající prostředky pro elektronickou identifikaci odpovídá za škodu, kterou úmyslně nebo z nedbalosti způsobí kterékoli fyzické nebo právnické osobě nesplněním povinnosti uvedené v čl. 7 písm. e) v přeshraniční transakci.

3. Strana provozující postup autentizace odpovídá za škodu, kterou úmyslně nebo z nedbalosti způsobí kterékoli fyzické nebo právnické osobě nezajištěním správného fungování autentizace podle čl. 7 písm. f) v přeshraniční transakci.

4. Odstavce 1, 2 a 3 se použijí v souladu s vnitrostátními pravidly upravujícími odpovědnost za škodu.

5. Odstavci 1, 2 a 3 není dotčena odpovědnost za škodu, kterou podle vnitrostátního práva nesou účastníci transakce, při níž jsou použity prostředky pro elektronickou identifikaci spadající do systému elektronické identifikace oznámeného podle čl. 9 odst. 1.

Článek 11a

Jedinečná identifikace

1. Používají-li se k autentizaci oznámené prostředky pro elektronickou identifikaci a evropské peněženky digitální identity, zajistí členské státy jedinečnou identifikaci.

2. Členské státy pro účely tohoto nařízení zahrnou do minimálního souboru osobních identifikačních údajů uvedeného v čl. 12 odst. 4 písm. d) jedinečný a trvalý identifikátor v souladu s právem Unie, aby uživatele na jeho žádost identifikovaly v případech, kdy je identifikace uživatele vyžadována právními předpisy.

3. Do šesti měsíců od vstupu tohoto nařízení v platnost Komise prostřednictvím prováděcího aktu o zavedení peněženky evropské digitální identity, jak je uvedeno v čl. 6a odst. 10, dále upřesní opatření uvedená v odstavci 1 a 2.


Článek 12

Spolupráce a interoperabilita

1. Vnitrostátní systémy elektronické identifikace oznámené podle čl. 9 odst. 1 musí být interoperabilní.

2. Pro účely odstavce 1 se zavede rámec interoperability.

3. Rámec interoperability musí splňovat tato kritéria:

a) usiluje o to, aby byl z technologického hlediska neutrální, a v rámci členského státu nerozlišuje mezi žádnými zvláštními vnitrostátními technickými řešeními elektronické identifikace;

b) je-li to možné, řídí se evropskými a mezinárodními normami;

c) zrušeno

d) zrušeno.

4. Rámec interoperability sestává z:

a) odkazu na minimální technické požadavky týkající se úrovní záruky stanovených v článku 8;

b) mapování vnitrostátních úrovní záruky oznámených systémů elektronické identifikace podle úrovní záruky stanovených v článku 8;

c) odkazu na minimální technické požadavky pro interoperabilitu;

d) odkazu na minimální soubor osobních identifikačních údajů nezbytných k jedinečné a trvalé identifikaci fyzické nebo právnické osoby;

e) procesních pravidel;

f) opatření pro řešení sporů; a

g) společných norem provozní bezpečnosti.

5. Členské státy spolupracují ohledně:

a) interoperability systémů elektronické identifikace oznámených podle čl. 9 odst. 1 a systémů elektronické identifikace, jež členské státy hodlají oznámit; a

b) bezpečnosti systémů elektronické identifikace.

6. Spolupráce mezi členskými státy zahrnuje:

a) výměnu informací, zkušeností a osvědčených postupů v oblasti systémů elektronické identifikace, a zejména v oblasti technických požadavků týkajících se interoperability, jedinečné identifikace a úrovní záruky;

b) výměnu informací, zkušeností a osvědčených postupů v oblasti práce s úrovněmi záruky systémů elektronické identifikace podle článku 8;

c) vzájemné hodnocení systémů elektronické identifikace, které spadají do oblasti působnosti tohoto nařízení; a

d) posouzení relevantního vývoje v odvětví elektronické identifikace.

7. Komise do 18. března 2015 prostřednictvím prováděcích aktů stanoví nezbytná procesní opatření pro usnadnění spolupráce mezi členskými státy podle odstavců 5 a 6 v zájmu podpory vysoké úrovně důvěryhodnosti a bezpečnosti odpovídající míře rizika.

8. Do 18. března 2015 Komise pro účely stanovení jednotných podmínek pro provádění požadavku podle odstavce 1, s výhradou kritérií stanovených v odstavci 3 a s přihlédnutím k výsledkům spolupráce mezi členskými státy, přijme prováděcí akty týkající se rámce interoperability stanoveného v odstavci 4.

9. Prováděcí akty uvedené v odstavcích 7 a 8 tohoto článku se přijímají přezkumným postupem podle čl. 48 odst. 2.


Článek 12a

Certifikace systémů elektronické identifikace

1. Soulad oznámených systémů elektronické identifikace s požadavky stanovenými v článcích 6a, 8 a 10 může být certifikován subjekty veřejného nebo soukromého sektoru určenými členskými státy.

2. Vzájemné hodnocení systémů elektronické identifikace uvedené v čl. 12 odst. 6 písm. c) se nevztahuje na systémy elektronické identifikace nebo na část těchto systémů certifikovaných v souladu s odstavcem 1. Členské státy mohou použít certifikát nebo prohlášení Unie o shodě vydané v souladu s příslušným evropským systémem certifikace kybernetické bezpečnosti zřízeným podle nařízení (EU) 2019/881 s cílem prokázat soulad těchto systémů s požadavky stanovenými v čl. 8 odst. 2, pokud jde o úrovně záruky systémů elektronické identifikace.

3. Členské státy sdělí Komisi názvy a adresy veřejných nebo soukromých subjektů uvedených v odstavci 1. Komise tyto informace zpřístupní členským státům.

ODDÍL III

PŘESHRANIČNÍ VYUŽÍVÁNÍ PROSTŘEDKŮ PRO ELEKTRONICKOU IDENTIFIKACI

Článek 12b

Přeshraniční využívání peněženek evropské digitální identity

1. Pokud členské státy podle vnitrostátního práva nebo správní praxe pro přístup k on-line službě poskytované subjektem veřejného sektoru vyžadují elektronickou identifikaci s použitím prostředku pro elektronickou identifikaci a autentizaci, přijmou rovněž evropské peněženky digitální identity vydané v souladu s tímto nařízením.

2. Pokud vnitrostátní právní předpisy nebo právní předpisy Unie vyžadují od soukromých spoléhajících se stran poskytujících služby silnou autentizaci uživatele k on-line identifikaci nebo pokud smluvní závazek vyžaduje silnou autentizaci uživatele, a to i v oblasti dopravy, energetiky, bankovnictví a finančních služeb, sociálního zabezpečení, zdravotnictví, pitné vody, poštovních služeb, digitální infrastruktury, vzdělávání nebo telekomunikací, akceptují soukromé spoléhající se strany rovněž evropské peněženky digitální identity vydané v souladu s článkem 6a.

3. V případech, kdy velmi rozsáhlé on-line platformy ve smyslu článku 25 odst. 1 nařízení [odkaz na nařízení o aktu o digitálních službách] vyžadují, aby se uživatelé pro přístup k on-line službám autentizovali, přijmou rovněž evropské peněženky digitální identity vydané v souladu s článkem 6a výhradně na dobrovolnou žádost uživatele a s ohledem na minimální atributy nezbytné pro konkrétní on-line službu, pro kterou se autentizace požaduje, například doklad o věku.

4. Komise podpoří a usnadní vytvoření samoregulačních kodexů chování na úrovni Unie (dále jen „kodexy chování“) s cílem přispět k široké dostupnosti a použitelnosti evropských peněženek digitální identity v oblasti působnosti tohoto nařízení. Tyto kodexy chování zajistí přijímání prostředků pro elektronickou identifikaci, včetně evropských peněženek digitální identity, které spadají do oblasti působnosti tohoto nařízení, zejména ze strany poskytovatelů služeb využívajících pro autentizaci uživatelů služby elektronické identifikace třetích stran. Komise usnadní vypracování těchto kodexů chování v úzké spolupráci se všemi příslušnými zúčastněnými stranami a vyzve poskytovatele služeb, aby dokončili vypracování kodexů chování do dvanácti měsíců od přijetí tohoto nařízení a s účinností je zavedli do osmnácti měsíců od přijetí tohoto nařízení.

5. Komise do osmnácti měsíců od zavedení evropských peněženek digitální identity posoudí, zda by na základě důkazů prokazujících dostupnost a použitelnost evropské peněženky digitální identity měli být k přijímání evropské peněženky digitální identity výhradně na dobrovolnou žádost uživatele povinni další soukromí poskytovatelé on-line služeb. Kritéria hodnocení mohou zahrnovat rozsah uživatelské základny, přeshraniční přítomnost poskytovatelů služeb, technologický rozvoj a vývoj způsobů využívání. Komise je zmocněna k přijímání aktů v přenesené pravomoci na základě tohoto posouzení, pokud jde o přezkum požadavků na uznání evropské peněženky digitální identity podle bodů 1 až 4 tohoto článku.

6. Pro účely tohoto článku evropské peněženky digitální identity nepodléhají požadavkům uvedeným v článcích 7 a 9.

Článek 12c

Vzájemné uznávání jiných prostředků pro elektronickou identifikaci

1. Pokud se podle vnitrostátního práva nebo správní praxe pro přístup k on-line službě poskytované subjektem veřejného sektoru v určitém členském státě vyžaduje elektronická identifikace s použitím prostředku pro elektronickou identifikaci a autentizace, je pro účely přeshraniční autentizace pro danou on-line službu uznán v tomto členském státě prostředek pro elektronickou identifikaci vydaný v jiném členském státě, pokud jsou splněny tyto podmínky:

a)daný prostředek pro elektronickou identifikaci je vydán v rámci systému elektronické identifikace, který je uveden na seznamu podle článku 9;

b)úroveň záruky daného prostředku pro elektronickou identifikaci odpovídá stejné úrovni záruky, jako je úroveň záruky požadovaná příslušným subjektem veřejného sektoru v dotčeném členském státě pro přístup k dané on-line službě, nebo vyšší úrovni, ale v každém případě ne úrovni nižší, než je „značná“ úroveň záruky;

c)příslušný subjekt veřejného sektoru v dotčeném členském státě používá v souvislosti s přístupem k dané on-line službě „značnou“ nebo „vysokou“ úroveň záruky.

K tomuto uznání dojde do šesti měsíců od zveřejnění seznamu uvedeného v prvním pododstavci písm. a) Komisí.

2. Pro účely přeshraniční autentizace pro on-line službu poskytovanou subjekty veřejného sektoru mohou tyto subjekty uznat prostředek pro elektronickou identifikaci, který byl vydán v rámci působnosti systému elektronické identifikace uvedeného na seznamu podle článku 9 a který odpovídá „nízké“ úrovni záruky.


KAPITOLA III

SLUŽBY VYTVÁŘEJÍCÍ DŮVĚRU

ODDÍL 1

Obecná ustanovení


Článek 13

Odpovědnost za škodu a důkazní břemeno

1. Bez ohledu na odstavec 2 tohoto článku odpovídají poskytovatelé služeb vytvářejících důvěru za škody, které úmyslně nebo z nedbalosti způsobí fyzické nebo právnické osobě nesplněním povinností podle tohoto nařízení a povinností v oblasti řízení kybernetických bezpečnostních rizik podle článku 18 směrnice XXXX/XXXX [o bezpečnosti sítí a informací 2].

Důkazní břemeno, pokud jde o úmysl nebo nedbalost nekvalifikovaného poskytovatele služeb vytvářejících důvěru, nese fyzická nebo právnická osoba uplatňující nárok na náhradu škody podle prvního pododstavce.

V případě kvalifikovaného poskytovatele služeb vytvářejících důvěru se úmysl nebo nedbalost předpokládá, pokud daný kvalifikovaný poskytovatel služeb vytvářejících důvěru neprokáže, že škoda podle prvního pododstavce nastala bez jeho úmyslu nebo nedbalosti.

2. Pokud poskytovatelé služeb vytvářejících důvěru své zákazníky předem řádně informují o omezeních týkajících se využívání jimi poskytovaných služeb a tato omezení jsou rozpoznatelná pro třetí osoby, neodpovídají poskytovatelé služeb vytvářejících důvěru za škody způsobené využíváním služeb nad rámec uvedených omezení.

3. Odstavce 1 a 2 se použijí v souladu s vnitrostátními pravidly upravujícími odpovědnost za škodu.


Článek 14

Mezinárodní aspekty

1. Komise může v souladu s čl. 48 odst. 2 přijmout prováděcí akty, kterými stanoví podmínky, za nichž lze požadavky třetí země vztahující se na poskytovatele služeb vytvářejících důvěru usazené na jejím území a na služby vytvářející důvěru, které poskytují, považovat za rovnocenné s požadavky vztahujícími se na kvalifikované poskytovatele služeb vytvářejících důvěru usazené v Unii a na kvalifikované služby vytvářející důvěru, které poskytují.

2. Pokud Komise přijala prováděcí akt podle odstavce 1 nebo uzavřela mezinárodní dohodu o vzájemném uznávání služeb vytvářejících důvěru v souladu s článkem 218 Smlouvy, považují se služby vytvářející důvěru poskytované poskytovateli usazenými v dotčené třetí zemi za rovnocenné s kvalifikovanými službami vytvářejícími důvěru poskytovanými kvalifikovanými poskytovateli služeb vytvářejících důvěru usazenými v Unii.

Článek 15

Přístupnost pro osoby se zdravotním postižením

Poskytování služeb vytvářejících důvěru a konečných uživatelských produktů používaných při poskytování těchto služeb je zpřístupněno osobám se zdravotním postižením v souladu s požadavky na přístupnost stanovenými v příloze I směrnice 2019/882 o požadavcích na přístupnost u výrobků a služeb.

Článek 16

Sankce

Členské státy stanoví pravidla pro ukládání sankcí za porušení tohoto nařízení. Stanovené sankce musí být účinné, přiměřené a odrazující.

ODDÍL 2

Dohled


Článek 17

Orgán dohledu

1. Členské státy určí orgán dohledu usazený na jejich území nebo po vzájemné dohodě s jiným členským státem orgán dohledu usazený v tomto jiném členském státě. Tento orgán odpovídá za plnění úkolů v oblasti dohledu v členském státě, který provedl určení.

Orgánům dohledu musí být uděleny nezbytné pravomoci a odpovídající zdroje pro plnění jejich úkolů.

2. Členské státy sdělí Komisi názvy a adresy jimi určených orgánů dohledu.

3. Orgán dohledu má tyto úlohy:

a) vykonávat dohled nad kvalifikovanými poskytovateli služeb vytvářejících důvěru usazenými na území členského státu, který provedl určení, s cílem zajistit prostřednictvím činností předběžného a následného dohledu, aby tito kvalifikovaní poskytovatelé služeb vytvářejících důvěru a jimi poskytované kvalifikované služby vytvářející důvěru splňovali požadavky stanovené v tomto nařízení;

b) v případě potřeby přijmout prostřednictvím činností následného dohledu opatření ve vztahu k nekvalifikovaným poskytovatelům služeb vytvářejících důvěru usazeným na území členského státu, který provedl určení, pokud je informován, že tito nekvalifikovaní poskytovatelé služeb vytvářejících důvěru nebo jimi poskytované služby vytvářející důvěru údajně nesplňují požadavky stanovené v tomto nařízení.

4. Pro účely odstavce 3 a s výhradou omezení stanovených v uvedeném odstavci patří mezi úkoly orgánu dohledu zejména tyto činnosti:

a) spolupracovat s ostatními orgány dohledu a poskytovat jim pomoc v souladu s článkem 18;

b) provádět analýzu zpráv o posouzení shody uvedených v čl. 20 odst. 1 a čl. 21 odst. 1;

c) informovat příslušné vnitrostátní orgány dotčených členských států určené podle směrnice (EU) XXXX/XXXX [o bezpečnosti sítí a informací 2] o veškerých závažných případech narušení bezpečnosti nebo ztráty integrity, o nichž se dozvědí při plnění svých úkolů. Pokud se závažné narušení bezpečnosti nebo ztráta integrity týká jiných členských států, orgán dohledu informuje jednotné kontaktní místo dotčeného členského státu určené podle směrnice (EU) XXXX/XXXX (o bezpečnosti sítí a informací 2);

d) podávat Komisi zprávy o svých hlavních činnostech v souladu s odstavcem 6 tohoto článku;

e) provádět audity kvalifikovaných poskytovatelů služeb vytvářejících důvěru nebo požadovat, aby subjekt posuzování shody provedl posouzení shody těchto poskytovatelů v souladu s čl. 20 odst. 2;

f) spolupracovat s dozorovými úřady zřízenými podle nařízení (EU) 2016/679, zejména tím, že je bez zbytečného odkladu informují o výsledcích auditů kvalifikovaných poskytovatelů služeb vytvářejících důvěru, jestliže byla porušena pravidla týkající se ochrany osobních údajů, a o porušeních bezpečnosti, která představují porušení ochrany osobních údajů;

g) udělovat poskytovatelům služeb vytvářejících důvěru a jimi poskytovaným službám status kvalifikovaného poskytovatele nebo kvalifikované služby a odnímat tento status v souladu s články 20 a 21;

h) informovat subjekt odpovědný za vnitrostátní důvěryhodný seznam podle čl. 22 odst. 3 o svých rozhodnutích udělit nebo odejmout status kvalifikovaného poskytovatele nebo kvalifikované služby, pokud tento subjekt není rovněž orgánem dohledu;

i) ověřovat existenci a správné uplatňování předpisů o plánech ukončení činnosti v případech, kdy kvalifikovaný poskytovatel služeb vytvářejících důvěru ukončí svou činnost, včetně způsobu zpřístupňování informací v souladu s čl. 24 odst. 2 písm. h);

j) požadovat, aby poskytovatelé služeb vytvářejících důvěru napravili případné neplnění požadavků stanovených v tomto nařízení.

5. Členské státy mohou vyžadovat, aby orgán dohledu zavedl, udržoval a aktualizoval důvěryhodnou infrastrukturu v souladu s podmínkami stanovenými vnitrostátním právem.

6. Do 31. března každého roku předloží každý orgán dohledu Komisi zprávu o svých hlavních činnostech v předchozím kalendářním roce.

7. Výroční zprávu uvedenou v odstavci 6 Komise zpřístupní členským státům.

8. Do dvanácti měsíců od vstupu tohoto nařízení v platnost Komise prostřednictvím prováděcích aktů dále upřesní úkoly dozorových úřadů uvedených v odstavci 4 a určí formáty a postupy pro podávání zpráv podle odstavce 6. Tyto prováděcí akty se přijímají přezkumným postupem podle čl. 48 odst. 2.


Článek 18

Vzájemná pomoc a spolupráce
1. Orgány dohledu vzájemně spolupracují za účelem výměny osvědčených postupů a informací týkajících se poskytování služeb vytvářejících důvěru.

2. Orgán dohledu, jemuž byla podána žádost o pomoc, může tuto žádost zamítnout z kteréhokoliv z těchto důvodů:

a) orgán dohledu není k poskytnutí požadované pomoci příslušný;

b) požadovaná pomoc je nepřiměřená činnostem v oblasti dohledu, které daný orgán dohledu vykonává v souladu s článkem 17;

c) poskytnutí požadované pomoci by nebylo slučitelné s tímto nařízením.

3. Členské státy mohou svým příslušným orgánům dohledu případně povolit provádět společná šetření, na nichž se podílejí pracovníci orgánů dohledu z ostatních členských států. Ujednání a postupy pro tyto společné akce dohodnou a zavedou dotčené členské státy v souladu se svými vnitrostátními právními předpisy.

4. Orgány dohledu a příslušné vnitrostátní orgány podle směrnice Evropského parlamentu a Rady (EU) XXXX/XXXX [o bezpečnosti sítí a informací 2] spolupracují a vzájemně si pomáhají s cílem zajistit, aby poskytovatelé služeb vytvářejících důvěru dodržovali požadavky stanovené v tomto nařízení a směrnici (EU) XXXX/XXXX [o bezpečnosti sítí a informací 2]. Orgán dohledu požádá příslušný vnitrostátní orgán podle směrnice XXXX/XXXX [o bezpečnosti sítí a informací 2] o provedení opatření dohledu s cílem ověřit, zda poskytovatelé služeb vytvářejících důvěru splňují požadavky směrnice XXXX/XXXX (o bezpečnosti sítí a informací 2), požadovat po poskytovatelích služeb vytvářejících důvěru nápravu v případě nedodržování těchto požadavků, včas poskytnout výsledky veškerých činností dohledu souvisejících s poskytovateli služeb vytvářejících důvěru a informovat orgány dohledu o příslušných incidentech oznámených v souladu se směrnicí XXXX/XXXX [o bezpečnosti sítí a informací 2].

5. Do dvanácti měsíců od vstupu tohoto nařízení v platnost stanoví Komise prostřednictvím prováděcích aktů nezbytná procesní opatření pro usnadnění spolupráce mezi orgány dohledu uvedenými v odstavci 1.



Článek 19

Bezpečnostní požadavky vztahující se na poskytovatele služeb vytvářejících důvěru

1. Kvalifikovaní a nekvalifikovaní poskytovatelé služeb vytvářejících důvěru přijmou vhodná technická a organizační opatření k řízení rizik ohrožujících bezpečnost jimi poskytovaných služeb vytvářejících důvěru. S ohledem na nejnovější technologický vývoj musí tato opatření zajišťovat úroveň bezpečnosti, která je přiměřená míře rizika. Zejména musí být přijata opatření k zabránění bezpečnostním incidentům, k minimalizaci jejich dopadů a k informování zúčastněných stran o nepříznivých dopadech těchto incidentů.

2. Kvalifikovaní a nekvalifikovaní poskytovatelé služeb vytvářejících důvěru vyrozumí orgán dohledu a případné další příslušné subjekty, jako jsou příslušný vnitrostátní orgán pro bezpečnost informací nebo orgán pro ochranu údajů, o každém narušení bezpečnosti nebo ztrátě integrity, jež mají významný dopad na poskytovanou službu vytvářející důvěru nebo na uchovávané osobní údaje, a to bez zbytečného odkladu a v každém případě do 24 hodin od okamžiku, kdy toto narušení zjistili.

Může-li mít narušení bezpečnosti nebo ztráta integrity nepříznivý dopad na fyzickou nebo právnickou osobu, jíž byla služba vytvářející důvěru poskytnuta, vyrozumí poskytovatel služeb vytvářejících důvěru o daném narušení bezpečnosti nebo dané ztrátě integrity bez zbytečného odkladu také tuto fyzickou nebo právnickou osobu.

Je-li to vhodné, zejména týká-li se narušení bezpečnosti nebo ztráta integrity dvou nebo více členských států, uvědomí vyrozuměný orgán dohledu orgány dohledu v ostatních dotčených členských státech a ENISA.

Vyrozuměný orgán dohledu informuje veřejnost nebo požádá, aby tak učinil poskytovatel služeb vytvářejících důvěru, pokud rozhodne, že zveřejnění informací o narušení bezpečnosti nebo ztrátě integrity je ve veřejném zájmu.

3. Orgán dohledu poskytne ENISA jednou ročně shrnutí oznámení o narušení bezpečnosti a ztrátě integrity, která od poskytovatelů služeb vytvářejících důvěru obdržel.

4. Komise může prostřednictvím prováděcích aktů:

a) dále upřesnit opatření uvedená v odstavci 1 a

b) stanovit formáty a postupy, včetně lhůt, použitelné pro účely odstavce 2.

Tyto prováděcí akty se přijímají přezkumným postupem podle čl. 48 odst. 2.

ODDÍL 3

Kvalifikované služby vytvářející důvěru


Článek 20

Dohled nad kvalifikovanými poskytovateli služeb vytvářejících důvěru

1. Kvalifikovaní poskytovatelé služeb vytvářejících důvěru se na vlastní náklady alespoň jednou za 24 měsíců podrobí auditu ze strany subjektu posuzování shody. Audit potvrdí, že kvalifikovaní poskytovatelé služeb vytvářejících důvěru i jimi poskytované kvalifikované služby vytvářející důvěru splňují požadavky stanovené v tomto nařízení a v článku 18 směrnice (EU) XXXX/XXXX [o bezpečnosti sítí a informací 2]. Kvalifikovaní poskytovatelé služeb vytvářejících důvěru předloží výslednou zprávu o posouzení shody do tří pracovních dnů od jejího obdržení orgánu dohledu.

2. Aniž je dotčen odstavec 1, může orgán dohledu u kvalifikovaných poskytovatelů služeb vytvářejících důvěru na jejich náklady kdykoli provést audit nebo požádat subjekt posuzování shody o provedení posouzení shody za účelem potvrzení, že oni sami i jimi poskytované kvalifikované služby vytvářející důvěru splňují požadavky stanovené v tomto nařízení. Jestliže podle všeho došlo k porušení pravidel týkajících se ochrany osobních údajů, sdělí orgán dohledu výsledky svých auditů dozorovým úřadům podle nařízení (EU) 2016/679.

3. Pokud kvalifikovaný poskytovatel služeb vytvářejících důvěru nesplňuje některý z požadavků stanovených tímto nařízením, orgán dohledu po něm případně požaduje, aby ve stanovené lhůtě zjednal nápravu.

Pokud tento poskytovatel nezjedná nápravu, a to ve lhůtě případně stanovené orgánem dohledu, může orgán dohledu zejména s přihlédnutím k rozsahu, délce trvání a důsledkům daného neplnění odejmout danému poskytovateli nebo jím poskytované dotčené službě status kvalifikovaného poskytovatele nebo kvalifikované služby a případně jej požádat, aby ve stanovené lhůtě splnil požadavky směrnice XXXX/XXXX [o bezpečnosti sítí a informací 2]. Orgán dohledu informuje orgán uvedený v čl. 22 odst. 3 za účelem aktualizace důvěryhodných seznamů uvedených v čl. 22 odst. 1.

Orgán dohledu vyrozumí daného kvalifikovaného poskytovatele služeb vytvářejících důvěru o odnětí statusu kvalifikovaného poskytovatele nebo kvalifikované služby.

4. Do dvanácti měsíců od vstupu tohoto nařízení v platnost určí Komise prostřednictvím prováděcích aktů referenční čísla norem pro:

a)akreditaci subjektů posuzování shody a pro zprávy o posouzení shody podle odstavce 1;

b)auditní požadavky vztahující se na subjekty posuzování shody při provádění posuzování shody kvalifikovaných poskytovatelů služeb vytvářejících důvěru podle odstavce 1;

c)režimy posuzování shody vztahující se na posuzování shody kvalifikovaných poskytovatelů služeb vytvářejících důvěru prováděné subjekty posuzování shody a na předkládání zpráv o posouzení shody uvedených v odstavci 1.

Tyto prováděcí akty se přijímají přezkumným postupem podle čl. 48 odst. 2.


Článek 21

Zahájení poskytování kvalifikované služby vytvářející důvěru

1. Pokud mají poskytovatelé služeb vytvářejících důvěru bez statusu kvalifikovaného poskytovatele v úmyslu začít poskytovat kvalifikované služby vytvářející důvěru, předloží orgánu dohledu oznámení o svém úmyslu společně se zprávou o posouzení shody vydanou subjektem posuzování shody.

2. Orgán dohledu ověří, zda poskytovatel služeb vytvářejících důvěru a jím poskytované služby vytvářející důvěru splňují požadavky stanovené v tomto nařízení, zejména požadavky na kvalifikované poskytovatele služeb vytvářejících důvěru a na jimi poskytované kvalifikované služby vytvářející důvěru.

S cílem ověřit, zda poskytovatel služeb vytvářejících důvěru splňuje požadavky stanovené v článku 18 směrnice XXXX [o bezpečnosti sítí a informací 2], orgán dohledu požádá příslušné orgány uvedené ve směrnici XXXX [o bezpečnosti sítí a informací 2] o provedení opatření dohledu v tomto ohledu a o poskytnutí informací o výsledku do tří dnů od jejich dokončení.

Dojde-li orgán dohledu k závěru, že poskytovatel služeb vytvářejících důvěru a jím poskytované služby vytvářející důvěru splňují požadavky uvedené v prvním pododstavci, udělí orgán dohledu tomuto poskytovateli služeb vytvářejících důvěru a jím poskytovaným službám vytvářejícím důvěru status kvalifikovaného poskytovatele nebo kvalifikované služby a uvědomí o tom subjekt uvedený v čl. 22 odst. 3 za účelem aktualizace důvěryhodných seznamů podle čl. 22 odst. 1, a to do tří měsíců od obdržení oznámení podle odstavce 1 tohoto článku.

Není-li ověření dokončeno do tří měsíců od oznámení, vyrozumí orgán dohledu poskytovatele služeb vytvářejících důvěru a uvede důvody prodlení a dobu, v níž bude ověřování dokončeno.

3. Kvalifikovaní poskytovatelé služeb vytvářejících důvěru mohou začít danou kvalifikovanou službu vytvářející důvěru poskytovat poté, co byl status kvalifikovaného poskytovatele nebo kvalifikované služby vyznačen v důvěryhodných seznamech uvedených v čl. 22 odst. 1.

4. Do dvanácti měsíců od vstupu tohoto nařízení v platnost stanoví Komise prostřednictvím prováděcích aktů formáty a postupy oznamování a ověřování pro účely odstavců 1 a 2 tohoto článku. Tyto prováděcí akty se přijímají přezkumným postupem podle čl. 48 odst. 2.

Článek 22

Důvěryhodné seznamy

1. Každý členský stát zřizuje, udržuje a zveřejňuje důvěryhodné seznamy obsahující informace týkající se kvalifikovaných poskytovatelů služeb vytvářejících důvěru v jeho působnosti spolu s informacemi o jimi poskytovaných kvalifikovaných službách vytvářejících důvěru.

2. Členské státy zřizují ve formě vhodné pro automatické zpracování, udržují a zabezpečeným způsobem zveřejňují důvěryhodné seznamy uvedené v odstavci 1, které jsou opatřeny elektronickým podpisem nebo elektronickou pečetí.

3. Členské státy bez zbytečného odkladu sdělí Komisi informace o subjektu odpovědném za zřízení, udržování a zveřejnění vnitrostátních důvěryhodných seznamů a poskytnou informace o místě zveřejnění těchto seznamů, o certifikátech použitých k opatření důvěryhodných seznamů elektronickým podpisem nebo pečetí a o jejich případných změnách.

4. Informace uvedené v odstavci 3 Komise bezpečnou cestou zpřístupní veřejnosti ve formě opatřené elektronickým podpisem nebo pečetí a vhodné pro automatické zpracování.

5. Do 18. září 2015 Komise prostřednictvím prováděcích aktů upřesní informace uvedené v odstavci 1 a stanoví technické specifikace a formáty pro důvěryhodné seznamy, které se použijí pro účely odstavců 1 až 4. Tyto prováděcí akty se přijímají přezkumným postupem podle čl. 48 odst. 2.


Článek 23

Značka důvěry EU pro kvalifikované služby vytvářející důvěru

1. Po vyznačení statusu kvalifikovaného poskytovatele nebo kvalifikované služby podle čl. 21 odst. 2 druhého pododstavce v důvěryhodném seznamu uvedeném v čl. 22 odst. 1 mohou kvalifikovaní poskytovatelé služeb vytvářejících důvěru pomocí značky důvěry EU jednoduchým, rozpoznatelným a jasným způsobem označovat jimi poskytované kvalifikované služby vytvářející důvěru.

2. Pokud kvalifikovaní poskytovatelé služeb vytvářejících důvěru používají pro kvalifikované služby vytvářející důvěru uvedené v odstavci 1 značku důvěry EU, zajistí, aby byl na jejich internetových stránkách k dispozici odkaz na příslušný důvěryhodný seznam.

2a. Odstavce 1 a 2 se použijí rovněž na poskytovatele služeb vytvářejících důvěru usazené ve třetích zemích a na služby, které poskytují, za předpokladu, že byli uznáni v Unii v souladu s článkem 14.

3. Do 1. července 2015 Komise prostřednictvím prováděcích aktů stanoví specifikace týkající se podoby, a zejména formátu, uspořádání, velikosti a vzhledu značky důvěry EU pro kvalifikované služby vytvářející důvěru. Tyto prováděcí akty se přijímají přezkumným postupem podle čl. 48 odst. 2.


Článek 24

Požadavky na kvalifikované poskytovatele služeb vytvářejících důvěru

1. Při vydávání kvalifikovaného certifikátu nebo kvalifikovaného elektronického potvrzení atributů pro službu vytvářející důvěru ověří kvalifikovaný poskytovatel služeb vytvářejících důvěru totožnost a případně zvláštní znaky fyzické nebo právnické osoby, jíž se kvalifikovaný certifikát nebo kvalifikované elektronické potvrzení atributu vydává.

Kvalifikovaný poskytovatel služeb vytvářejících důvěru ověří informace uvedené v prvním pododstavci přímo nebo tím, že se spolehne na třetí osobu, a to jedním z těchto způsobů:

a)prostřednictvím oznámených prostředků pro elektronickou identifikaci, které splňují požadavky stanovené v článku 8, pokud jde o „značnou“ nebo „vysokou“ úroveň záruky;

b)pomocí kvalifikovaného elektronického potvrzení atributů nebo certifikátu kvalifikovaného elektronického podpisu nebo kvalifikované elektronické pečeti, vydaných v souladu s písmeny a), c) nebo d);

c)použitím jiných metod identifikace, které zajišťují identifikaci fyzické osoby s vysokou úrovní spolehlivosti, jejíž shodu potvrdí subjekt posuzování shody;

d) před uzavřením smluvního vztahu informuje jasným, srozumitelným a jednoduše dostupným způsobem, ve veřejně dostupném prostoru a individuálně osobu, která chce využít kvalifikovanou službu vytvářející důvěru, o přesných podmínkách používání této služby, včetně případných omezení jejího využívání;



1a. Do dvanácti měsíců od vstupu tohoto nařízení v platnost stanoví Komise prostřednictvím prováděcích aktů minimální technické specifikace, normy a postupy týkající se ověřování identity a atributů v souladu s odst. 1 písm. c). Tyto prováděcí akty se přijímají přezkumným postupem podle čl. 48 odst. 2.

2. Kvalifikovaný poskytovatel služeb vytvářejících důvěru poskytující kvalifikované služby vytvářející důvěru:

a) oznámí orgánu dohledu případné změny v poskytování svých kvalifikovaných služeb vytvářejících důvěru a záměr ukončit své činnosti;

b) zaměstnává pracovníky a případně subdodavatele, kteří mají potřebné odborné znalosti, zkušenosti a kvalifikace, jsou spolehliví a absolvovali odpovídající odbornou přípravu týkající se bezpečnosti a pravidel ochrany osobních údajů, a používá správní a řídicí postupy, které odpovídají evropským nebo mezinárodním normám;

c) vzhledem k riziku odpovědnosti za škody v souladu s článkem 13 udržuje dostatečné finanční prostředky nebo uzavřel vhodné pojištění odpovědnosti v souladu s vnitrostátním právem;

d) před uzavřením smluvního vztahu informuje jasným a srozumitelným způsobem osobu, která chce využít kvalifikovanou službu vytvářející důvěru, o přesných podmínkách používání této služby, včetně případných omezení jejího využívání;

e) používá důvěryhodné systémy a produkty, které jsou chráněny proti pozměnění, a zajišťuje technickou bezpečnost a spolehlivost procesů, které podporují;

f) používá důvěryhodné systémy k uchovávání dat, která jsou mu poskytnuta, v ověřitelné podobě, aby:

i) byla veřejně přístupná pro účely vyhledávání pouze se souhlasem osoby, jíž se data týkají,

ii) záznamy a změny v uložených datech mohly provádět pouze oprávněné osoby,

iii) bylo možno ověřit pravost dat;

fa) má vhodné politiky a přijímá odpovídající opatření pro řízení právních, obchodních, provozních a jiných přímých nebo nepřímých rizik poskytování kvalifikované služby vytvářející důvěru. Bez ohledu na ustanovení článku 18 směrnice EU XXXX/XXX [o bezpečnosti sítí a informací 2] tato opatření zahrnují alespoň:

i) opatření týkající se registrace a spuštění služby;

ii) opatření týkající se procesních nebo správních kontrol;

iii) opatření týkající se řízení a provádění služeb.

fb) oznámí orgánu dohledu a případně dalším příslušným orgánům veškerá související porušení nebo narušení při provádění opatření uvedených v písm. fa) bodech i), ii) a iii), která mají významný dopad na poskytovanou službu vytvářející důvěru nebo na osobní údaje v ní uchovávané.

g) přijímá vhodná opatření proti padělání, odcizení nebo zneužití dat nebo neoprávněnému vymazání, pozměnění nebo znepřístupnění dat;

h) po nezbytně dlouhou dobu poté, co ukončil svou činnost kvalifikovaného poskytovatele služeb vytvářejících důvěru, eviduje a zpřístupňuje veškeré příslušné informace týkající se dat, která vydal a obdržel, pro účely poskytnutí důkazů v soudním a správním řízení a pro účely zajištění kontinuity služby. Tato evidence může mít elektronickou podobu;

i) má k dispozici aktualizovaný plán ukončení činnosti k zajištění kontinuity služby v souladu s předpisy ověřenými orgánem dohledu podle čl. 17 odst. 4 písm. i);

j) zajišťuje zákonné zpracovávání osobních údajů v souladu se směrnicí 95/46/ES;

k) pokud se jedná o kvalifikovaného poskytovatele služeb vytvářejících důvěru vydávajícího kvalifikované certifikáty, vede a aktualizuje databázi certifikátů.

3. Jestliže se kvalifikovaný poskytovatel služeb vytvářejících důvěru vydávající kvalifikované certifikáty rozhodne určitý certifikát zneplatnit, zaeviduje toto zneplatnění ve své databázi certifikátů a zneplatnění certifikátu včas a v každém případě do 24 hodin od obdržení žádosti zveřejní. Zneplatnění nabývá účinku okamžitě po zveřejnění.

4. Pokud jde o odstavec 3, kvalifikovaní poskytovatelé služeb vytvářejících důvěru vydávající kvalifikované certifikáty poskytnou kterékoli spoléhající se straně informace o platnosti nebo o zneplatnění kvalifikovaných certifikátů, které vydali. Tyto informace se poskytnou alespoň na základě certifikátu, a to kdykoli i po skončení doby platnosti certifikátu, automatizovaným způsobem, který je spolehlivý, bezplatný a účinný.

4a. Odstavce 3 a 4 se odpovídajícím způsobem použijí na zrušení elektronických potvrzení atributů.

5. Do dvanácti měsíců od vstupu tohoto nařízení v platnost určí Komise prostřednictvím prováděcích aktů referenční čísla norem pro požadavky uvedené v odstavci 2. Pokud důvěryhodné systémy a produkty vyhovují těmto normám, předpokládá se shoda s požadavky stanovenými v tomto článku. Tyto prováděcí akty se přijímají přezkumným postupem podle čl. 48 odst. 2.

6. Komisi je svěřena pravomoc přijímat akty v přenesené pravomoci, pokud jde o dodatečná opatření uvedená v odst. 2 písm. fa).

ODDÍL 4

Elektronický podpis


Článek 25

Právní účinky elektronických podpisů

1. Elektronickému podpisu nesmějí být upírány právní účinky a nesmí být odmítán jako důkaz v soudním a správním řízení pouze z toho důvodu, že má elektronickou podobu nebo že nesplňuje požadavky na kvalifikované elektronické podpisy.

2. Kvalifikovaný elektronický podpis má právní účinek rovnocenný vlastnoručnímu podpisu.

3. Kvalifikovaný elektronický podpis založený na kvalifikovaném certifikátu vydaném v jednom členském státě se uznává jako kvalifikovaný elektronický podpis ve všech ostatních členských státech.


Článek 26

Požadavky na zaručené elektronické podpisy

Zaručený elektronický podpis musí splňovat tyto požadavky:

a) je jednoznačně spojen s podepisující osobou;

b) umožňuje identifikaci podepisující osoby;

c) je vytvořen pomocí dat pro vytváření elektronických podpisů, která podepisující osoba může s vysokou úrovní důvěry použít pod svou výhradní kontrolou; a

d) je k datům, která jsou tímto podpisem podepsána, připojen takovým způsobem, že je možné zjistit jakoukoliv následnou změnu dat.


Článek 27

Elektronické podpisy ve veřejných službách

1. Pokud členský stát pro využití určité on-line služby, která je poskytována subjektem veřejného sektoru nebo jeho jménem, požaduje zaručený elektronický podpis, uznává zaručené elektronické podpisy, zaručené elektronické podpisy založené na kvalifikovaném certifikátu pro elektronické podpisy a kvalifikované elektronické podpisy alespoň ve formátech nebo s použitím metod stanovených v prováděcích aktech uvedených v odstavci 5.

2. Pokud členský stát pro využití určité on-line služby, která je poskytována subjektem veřejného sektoru nebo jeho jménem, požaduje zaručený elektronický podpis založený na kvalifikovaném certifikátu, uznává zaručené elektronické podpisy založené na kvalifikovaném certifikátu a kvalifikované elektronické podpisy alespoň ve formátech nebo s použitím metod stanovených v prováděcích aktech uvedených v odstavci 5.

3. Členské státy nesmějí v případě přeshraničního využívání on-line služby poskytované subjektem veřejného sektoru vyžadovat elektronický podpis s vyšší zárukou bezpečnosti než kvalifikovaný elektronický podpis.

4. Komise může prostřednictvím prováděcích aktů určit referenční čísla norem pro zaručené elektronické podpisy. Pokud zaručený elektronický podpis vyhovuje těmto normám, předpokládá se shoda s požadavky na zaručené elektronické podpisy uvedenými v odstavcích 1 a 2 tohoto článku a v článku 26. Tyto prováděcí akty se přijímají přezkumným postupem podle čl. 48 odst. 2.

5. Do 18. září 2015 Komise s přihlédnutím ke stávajícím postupům, normám a právním aktům Unie stanoví prostřednictvím prováděcích aktů referenční formáty zaručených elektronických podpisů nebo referenční metody, jsou-li používány alternativní formáty. Tyto prováděcí akty se přijímají přezkumným postupem podle čl. 48 odst. 2.


Článek 28

Kvalifikované certifikáty pro elektronické podpisy

1. Kvalifikované certifikáty pro elektronické podpisy musí splňovat požadavky stanovené v příloze I.

2. Kvalifikované certifikáty pro elektronické podpisy nepodléhají žádným závazným požadavkům, které přesahují požadavky stanovené v příloze I.

3. Kvalifikované certifikáty pro elektronické podpisy mohou obsahovat další zvláštní atributy, které nejsou povinné. Těmito atributy nesmějí být dotčeny interoperabilita a uznávání kvalifikovaných elektronických podpisů.

4. Pokud byl kvalifikovaný certifikát pro elektronické podpisy po počáteční aktivaci zneplatněn, ztrácí okamžikem zneplatnění platnost a jeho status se nemůže v žádném případě změnit zpět.

5. Členské státy mohou stanovit vnitrostátní pravidla dočasného pozastavení platnosti kvalifikovaných certifikátů pro elektronický podpis s výhradou těchto podmínek:

a) je-li platnost kvalifikovaného certifikátu pro elektronický podpis dočasně pozastavena, pozbývá tento certifikát na dobu pozastavení platnosti;

b) doba pozastavení platnosti je jasně vyznačena v databázi certifikátů a pozastavení platnosti je po svou dobu viditelné ve službě poskytující informace o statusu certifikátu.

6. Do dvanácti měsíců od vstupu tohoto nařízení v platnost určí Komise prostřednictvím prováděcích aktů referenční čísla norem pro kvalifikované certifikáty pro elektronické podpisy. Pokud kvalifikovaný certifikát pro elektronický podpis vyhovuje těmto normám, předpokládá se shoda s požadavky stanovenými v příloze I. Tyto prováděcí akty se přijímají přezkumným postupem podle čl. 48 odst. 2.


Článek 29

Požadavky na kvalifikované prostředky pro vytváření elektronických podpisů

1. Kvalifikované prostředky pro vytváření elektronických podpisů musí splňovat požadavky stanovené v příloze II.

1a. Data pro vytváření elektronických podpisů může jménem podepisující osoby vytvářet, spravovat a kopírovat pouze kvalifikovaný poskytovatel služeb vytvářejících důvěru, který poskytuje kvalifikovanou službu vytvářející důvěru pro správu prostředků pro vytváření elektronických kvalifikovaných podpisů na dálku.

2. Komise může prostřednictvím prováděcích aktů určit referenční čísla norem pro kvalifikované prostředky pro vytváření elektronických podpisů. Pokud kvalifikovaný prostředek pro vytváření elektronických podpisů vyhovuje těmto normám, předpokládá se shoda s požadavky stanovenými v příloze II. Tyto prováděcí akty se přijímají přezkumným postupem podle čl. 48 odst. 2.

Článek 29a

Požadavky na kvalifikovanou službu správy prostředků pro vytváření elektronických podpisů na dálku

1. Správu prostředků pro vytváření kvalifikovaných elektronických podpisů na dálku jako kvalifikované služby může provádět pouze kvalifikovaný poskytovatel služeb vytvářejících důvěru, který:

a)vytváří nebo spravuje data pro vytváření elektronických podpisů jménem podepisující osoby;

b)bez ohledu na přílohu II bod 1 písm. d) kopíruje data pro vytváření elektronických podpisů pouze pro účely zálohování a jsou-li splněny tyto požadavky:

bezpečnost zkopírovaných souborů dat je na stejné úrovni jako u původních souborů dat;

počet zkopírovaných souborů dat nepřesáhne minimum potřebné pro zajištění kontinuity služby;

c)splňuje všechny požadavky uvedené v certifikační zprávě konkrétního kvalifikovaného prostředku pro vytváření podpisů na dálku vydaného podle článku 30.

2. Do dvanácti měsíců od vstupu tohoto nařízení v platnost určí Komise prostřednictvím prováděcích aktů technické specifikace a referenční čísla norem pro účely odstavce 1.


Článek 30

Certifikace kvalifikovaných prostředků pro vytváření elektronických podpisů

1. Shodu kvalifikovaných prostředků pro vytváření elektronických podpisů s požadavky stanovenými v příloze II certifikují příslušné veřejné nebo soukromé subjekty, které určily členské státy.

2. Členské státy sdělí Komisi názvy a adresy veřejných nebo soukromých subjektů uvedených v odstavci 1. Komise tyto informace zpřístupní členským státům.

3. Certifikace podle odstavce 1 je založena na jednom z těchto postupů:

a) postupu posouzení bezpečnosti, který byl proveden v souladu s některou z norem pro posuzování bezpečnosti produktů informačních technologií uvedených na seznamu sestaveném v souladu s druhým pododstavcem tohoto odstavce; nebo

b) jiném postupu, než je postup uvedený v písmenu a), za podmínky, že používá srovnatelné úrovně bezpečnosti a že veřejný nebo soukromý subjekt uvedený v odstavci 1 daný postup oznámí Komisi. Tento postup může být použit pouze v případě, že normy uvedené v písmenu a) neexistují nebo že postup posouzení bezpečnosti podle písmene a) dosud probíhá.

Komise prostřednictvím prováděcích aktů sestaví seznam norem pro posuzování bezpečnosti produktů informačních technologií uvedený v prvním pododstavci písm. a). Tyto prováděcí akty se přijímají přezkumným postupem podle čl. 48 odst. 2.

3a. Certifikát uvedený v odstavci 1 je platný po dobu pěti let pod podmínkou pravidelného hodnocení zranitelnosti každé dva roky. Jsou-li zjištěna zranitelná místa a nejsou-li napravena, certifikace se odejme.

4. Komise je zmocněna k přijímání aktů v přenesené pravomoci v souladu s článkem 47, pokud jde o stanovení zvláštních kritérií, která mají splňovat určené subjekty uvedené v odstavci 1 tohoto článku.


Článek 31

Zveřejnění seznamu certifikovaných kvalifikovaných prostředků pro vytváření elektronických podpisů

1. Členské státy bez zbytečného odkladu a nejpozději jeden měsíc po ukončení certifikace oznámí Komisi informace o kvalifikovaných prostředcích pro vytváření elektronických podpisů, které byly certifikovány subjekty uvedenými v čl. 30 odst. 1. Bez zbytečného odkladu a nejpozději jeden měsíc po zrušení certifikace Komisi rovněž oznámí informace o prostředcích pro vytváření elektronických podpisů, které již nebudou certifikovány.

2. Na základě obdržených informací Komise zřizuje, zveřejňuje a udržuje seznam certifikovaných kvalifikovaných prostředků pro vytváření elektronických podpisů.

3. Do dvanácti měsíců od vstupu tohoto nařízení v platnost určí Komise prostřednictvím prováděcích aktů formáty a postupy použitelné pro účely odstavce 1. Tyto prováděcí akty se přijímají přezkumným postupem podle čl. 48 odst. 2.


Článek 32

Požadavky na ověřování platnosti kvalifikovaných elektronických podpisů

1. Postup ověření platnosti kvalifikovaného elektronického podpisu potvrdí platnost kvalifikovaného elektronického podpisu, pokud:

a) certifikát, na němž je podpis založen, byl v okamžiku podpisu kvalifikovaným certifikátem pro elektronický podpis, jenž je v souladu s přílohou I;

b) kvalifikovaný certifikát byl vydán kvalifikovaným poskytovatelem služeb vytvářejících důvěru a v okamžiku podpisu byl platný;

c) data pro ověřování platnosti podpisu odpovídají datům poskytnutým spoléhající se straně;

d) spoléhající se straně je řádně poskytnut jedinečný soubor dat identifikujících podepisující osobu v certifikátu;

e) pokud byl v okamžiku podpisu použit pseudonym, je jeho použití jednoznačně sděleno spoléhající se straně;

f) elektronický podpis byl vytvořen kvalifikovaným prostředkem pro vytváření elektronických podpisů;

g) nebyla ohrožena integrita podepsaných dat;

h) v okamžiku podpisu byly splněny požadavky stanovené v článku 26.

Pokud ověřování platnosti kvalifikovaných elektronických podpisů vyhovuje normám uvedeným v odstavci 3, předpokládá se shoda s požadavky stanovenými v prvním pododstavci.

2. Systém použitý k ověření platnosti kvalifikovaného elektronického podpisu musí poskytovat spoléhající se straně řádný výsledek postupu ověření platnosti a umožňovat jí zjistit jakékoli problémy týkající se bezpečnosti.

3. Do dvanácti měsíců od vstupu tohoto nařízení v platnost určí Komise prostřednictvím prováděcích aktů referenční čísla norem pro ověřování kvalifikovaných elektronických podpisů. Tyto prováděcí akty se přijímají přezkumným postupem podle čl. 48 odst. 2.

Článek 33

Kvalifikovaná služba ověřování platnosti kvalifikovaných elektronických podpisů

1. Kvalifikovanou službu ověřování platnosti kvalifikovaných elektronických podpisů může poskytovat pouze kvalifikovaný poskytovatel služeb vytvářejících důvěru, který:

a) zajišťuje ověřování platnosti v souladu s čl. 32 odst. 1 a

b) umožňuje, aby spoléhající se strany obdržely výsledek postupu ověření platnosti automatizovaným způsobem, který je spolehlivý, účinný a je opatřen zaručeným elektronickým podpisem nebo zaručenou elektronickou pečetí poskytovatele kvalifikované služby ověřování platnosti.

2. Komise může prostřednictvím prováděcích aktů určit referenční čísla norem pro kvalifikovanou službu ověřování platnosti uvedenou v odstavci 1. Pokud služba ověřování platnosti kvalifikovaných elektronických podpisů vyhovuje těmto normám, předpokládá se shoda s požadavky stanovenými v odstavci 1. Tyto prováděcí akty se přijímají přezkumným postupem podle čl. 48 odst. 2.


Článek 34

Kvalifikovaná služba uchovávání kvalifikovaných elektronických podpisů

1. Kvalifikovanou službu uchovávání kvalifikovaných elektronických podpisů může poskytovat pouze kvalifikovaný poskytovatel služeb vytvářejících důvěru, který používá postupy a technologie, jež jsou s to zajistit důvěryhodnost kvalifikovaného elektronického podpisu i po uplynutí doby technické platnosti.

2. Pokud postupy pro kvalifikovanou službu uchovávání kvalifikovaných elektronických podpisů vyhovují normám uvedeným v odstavci 3, předpokládá se shoda s požadavky stanovenými v odstavci 1.

3. Do dvanácti měsíců od vstupu tohoto nařízení v platnost určí Komise prostřednictvím prováděcích aktů referenční čísla norem pro kvalifikovanou službu uchovávání kvalifikovaných elektronických podpisů. Tyto prováděcí akty se přijímají přezkumným postupem podle čl. 48 odst. 2.

ODDÍL 5

Elektronické pečetě


Článek 35

Právní účinky elektronických pečetí

1. Elektronické pečeti nesmějí být upírány právní účinky a nesmí být odmítána jako důkaz v soudním a správním řízení pouze z toho důvodu, že má elektronickou podobu nebo že nesplňuje požadavky na kvalifikované elektronické pečetě.

2. U kvalifikované elektronické pečeti platí domněnka integrity dat a správnosti původu těch dat, s nimiž je kvalifikovaná elektronická pečeť spojena.

3. Kvalifikovaná elektronická pečeť založená na kvalifikovaném certifikátu vydaném v jednom členském státě se uznává jako kvalifikovaná elektronická pečeť ve všech ostatních členských státech.


Článek 36

Požadavky na zaručené elektronické pečetě

Zaručená elektronická pečeť musí splňovat tyto požadavky:

a) je jednoznačně spojena s pečetící osobou;

b) umožňuje identifikaci pečetící osoby;

c) je vytvořena pomocí dat pro vytváření elektronických pečetí, která může pečetící osoba s vysokou úrovní důvěry použít k vytváření elektronické pečeti pod svou kontrolou; a

d) je k datům, ke kterým se vztahuje, připojena takovým způsobem, že je možné zjistit jakoukoliv následnou změnu dat.


Článek 37

Elektronické pečetě ve veřejných službách

1. Pokud členský stát pro využití určité on-line služby, která je poskytována subjektem veřejného sektoru nebo jeho jménem, požaduje zaručenou elektronickou pečeť, uznává zaručené elektronické pečetě, zaručené elektronické pečetě založené na kvalifikovaném certifikátu pro elektronické pečetě a kvalifikované elektronické pečetě alespoň ve formátech nebo s použitím metod stanovených v prováděcích aktech uvedených v odstavci 5.

2. Pokud členský stát pro využití určité on-line služby, která je poskytována subjektem veřejného sektoru nebo jeho jménem, požaduje zaručenou elektronickou pečeť založenou na kvalifikovaném certifikátu, uznává zaručené elektronické pečetě založené na kvalifikovaném certifikátu a kvalifikované elektronické pečetě alespoň ve formátech nebo s použitím metod stanovených v prováděcích aktech uvedených v odstavci 5.

2a. Pokud zaručená elektronická pečeť vyhovuje normám uvedeným v odstavci 4, předpokládá se shoda s požadavky na zaručené elektronické pečetě uvedenými v článku 36 a v odstavci 5 tohoto článku.

3. Členské státy nesmějí v případě přeshraničního využívání on-line služby poskytované subjektem veřejného sektoru vyžadovat elektronickou pečeť s vyšší zárukou bezpečnosti než kvalifikovanou elektronickou pečeť.

4. Do dvanácti měsíců od vstupu tohoto nařízení v platnost určí Komise prostřednictvím prováděcích aktů referenční čísla norem pro zaručené elektronické pečetě. Tyto prováděcí akty se přijímají přezkumným postupem podle čl. 48 odst. 2.

5. Do 18. září 2015 Komise s přihlédnutím ke stávajícím postupům, normám a právním aktům Unie stanoví prostřednictvím prováděcích aktů referenční formáty zaručených elektronických pečetí nebo referenční metody, jsou-li používány alternativní formáty. Tyto prováděcí akty se přijímají přezkumným postupem podle čl. 48 odst. 2.


Článek 38

Kvalifikované certifikáty pro elektronické pečetě

1. Kvalifikované certifikáty pro elektronické pečetě musí splňovat požadavky stanovené v příloze III. Pokud kvalifikovaný certifikát pro elektronickou pečeť vyhovuje normám uvedeným v odstavci 6, předpokládá se shoda s požadavky stanovenými v příloze III.

2. Kvalifikované certifikáty pro elektronické pečetě nepodléhají žádným závazným požadavkům, které přesahují požadavky stanovené v příloze III.

3. Kvalifikované certifikáty pro elektronické pečetě mohou obsahovat další zvláštní atributy, které nejsou povinné. Těmito atributy nesmějí být dotčeny interoperabilita a uznávání kvalifikovaných elektronických pečetí.

4. Pokud byl kvalifikovaný certifikát pro elektronickou pečeť po počáteční aktivaci zneplatněn, ztrácí okamžikem zneplatnění platnost a jeho status se nemůže v žádném případě změnit zpět.

5. Členské státy mohou stanovit vnitrostátní pravidla dočasného pozastavení platnosti kvalifikovaných certifikátů pro elektronické pečetě s výhradou těchto podmínek:

a) je-li platnost kvalifikovaného certifikátu pro elektronickou pečeť dočasně pozastavena, pozbývá tento certifikát na dobu pozastavení platnosti;

b) doba pozastavení platnosti je jasně vyznačena v databázi certifikátů a pozastavení platnosti je po svou dobu viditelné ve službě poskytující informace o statusu certifikátu.

6. Do dvanácti měsíců od vstupu tohoto nařízení v platnost určí Komise prostřednictvím prováděcích aktů referenční čísla norem pro kvalifikované certifikáty pro elektronické pečetě. Tyto prováděcí akty se přijímají přezkumným postupem podle čl. 48 odst. 2.


Článek 39

Kvalifikované prostředky pro vytváření elektronických pečetí

1. Na kvalifikované prostředky pro vytváření elektronických pečetí se použije přiměřeně článek 29.

2. Na certifikaci kvalifikovaných prostředků pro vytváření elektronických pečetí se použije přiměřeně článek 30.

3. Na zveřejnění seznamu certifikovaných kvalifikovaných prostředků pro vytváření elektronických pečetí se použije přiměřeně článek 31.

Článek 39a

Požadavky na kvalifikovanou službu správy prostředků pro vytváření elektronických pečetí na dálku

Na kvalifikovanou službu správy prostředků pro vytváření elektronických pečetí na dálku se použije přiměřeně článek 29a.

Článek 40

Ověřování platnosti a uchovávání kvalifikovaných elektronických pečetí

Na ověřování platnosti a uchovávání kvalifikovaných elektronických pečetí se použijí přiměřeně články 32, 33 a 34.

ODDÍL 6

Elektronická časová razítka


Článek 41

Právní účinek elektronických časových razítek

1. Elektronickému časovému razítku nesmějí být upírány právní účinky a nesmí být odmítáno jako důkaz v soudním a správním řízení pouze z toho důvodu, že má elektronickou podobu nebo že nesplňuje požadavky na kvalifikované elektronické časové razítko.

2. U kvalifikovaného elektronického časového razítka platí domněnka správnosti data a času, které udává, a integrity dat, s nimiž jsou toto datum a tento čas spojeny.

3. Kvalifikované elektronické časové razítko vydané v jednom členském státě se uznává jako kvalifikované elektronické časové razítko ve všech členských státech.


Článek 42

Požadavky na kvalifikovaná elektronická časová razítka

1. Kvalifikované elektronické časové razítko musí splňovat tyto požadavky:

a) spojuje datum a čas s daty takovým způsobem, aby byla přiměřeně zamezena možnost nezjistitelné změny dat;

b) je založeno na zdroji přesného času, který je spojen s koordinovaným světovým časem; a

c) je podepsáno s použitím zaručeného elektronického podpisu, opatřeno zaručenou elektronickou pečetí kvalifikovaného poskytovatele služeb vytvářejících důvěru nebo označeno jinou rovnocennou metodou.

1a. Pokud spojení data a času s daty a zdroj přesného času vyhovují normám uvedeným v odstavci 2, předpokládá se shoda s požadavky stanovenými v odstavci 1.

2. Do dvanácti měsíců od vstupu tohoto nařízení v platnost určí Komise prostřednictvím prováděcích aktů referenční čísla norem pro spojení data a času s daty a zdroje přesného času. Tyto prováděcí akty se přijímají přezkumným postupem podle čl. 48 odst. 2.

ODDÍL 7

Služba elektronického doporučeného doručování


Článek 43

Právní účinek služby elektronického doporučeného doručování

1. Datům odeslaným a přijatým prostřednictvím služby elektronického doporučeného doručování nesmějí být upírány právní účinky a nesmějí být odmítána jako důkaz v soudním a správním řízení pouze z toho důvodu, že mají elektronickou podobu nebo že nesplňují požadavky na kvalifikovanou službu elektronického doporučeného doručování.

2. U dat odeslaných a přijatých prostřednictvím kvalifikované služby elektronického doporučeného doručování platí domněnka integrity dat, odeslání těchto dat identifikovaným odesílatelem, jejich přijetí identifikovaným příjemcem a správnosti data a času odeslání a přijetí, jež jsou u kvalifikované služby elektronického doporučeného doručování uvedeny.


Článek 44

Požadavky na kvalifikované služby elektronického doporučeného doručování

1. Kvalifikované služby elektronického doporučeného doručování musí splňovat tyto požadavky:

a) jsou poskytovány jedním či více kvalifikovanými poskytovateli služeb vytvářejících důvěru;

b) s vysokou úrovní spolehlivosti zajišťují identifikaci odesílatele;

c) zajišťují identifikaci příjemce před doručením dat;

d) odesílání a přijímání dat je zabezpečeno prostřednictvím zaručeného elektronického podpisu nebo zaručené elektronické pečeti kvalifikovaného poskytovatele služeb vytvářejících důvěru tak, aby byla vyloučena možnost nezjistitelné změny dat;

e) odesílatel a příjemce dat jsou jednoznačně vyrozuměni o případných změnách dat potřebných za účelem odeslání nebo přijetí dat;

f) datum a čas odeslání, přijetí a případná změna dat jsou označeny prostřednictvím kvalifikovaného elektronického časového razítka.

V případě přenosu dat mezi dvěma či více kvalifikovanými poskytovateli služeb vytvářejících důvěru se požadavky uvedené v písm. a) až f) vztahují na všechny tyto kvalifikované poskytovatele služeb vytvářejících důvěru.

1a. Pokud postup odesílání a přijímání dat vyhovuje normám uvedeným v odstavci 2, předpokládá se shoda s požadavky stanovenými v odstavci 1.

2. Do dvanácti měsíců od vstupu tohoto nařízení v platnost určí Komise prostřednictvím prováděcích aktů referenční čísla norem pro postupy odesílání a přijímání dat. Tyto prováděcí akty se přijímají přezkumným postupem podle čl. 48 odst. 2.

ODDÍL 8

Autentizace internetových stránek


Článek 45

Požadavky na kvalifikované certifikáty pro autentizaci internetových stránek

1. Kvalifikované certifikáty pro autentizaci internetových stránek musí splňovat požadavky stanovené v příloze IV. Kvalifikované certifikáty pro autentizaci internetových stránek se považují za vyhovující požadavkům stanoveným v příloze IV, pokud vyhovují normám uvedeným v odstavci 3.

2. Kvalifikované certifikáty pro autentizaci internetových stránek uvedené v odstavci 1 jsou rozpoznávány internetovými prohlížeči. Pro tyto účely internetové prohlížeče zajistí, aby údaje o totožnosti poskytnuté pomocí kterékoli z metod byly zobrazeny uživatelsky přívětivým způsobem. Internetové prohlížeče zajistí podporu a interoperabilitu s kvalifikovanými certifikáty pro autentizaci internetových stránek uvedenými v odstavci 1, s výjimkou podniků, které jsou považovány za mikropodniky a malé podniky v souladu s doporučením Komise 2003/361/ES, v prvních pěti letech fungování jako poskytovatelé služeb prohlížení internetových stránek.

3. Do dvanácti měsíců od vstupu tohoto nařízení v platnost určí Komise prostřednictvím prováděcích aktů specifikace a referenční čísla norem pro kvalifikované certifikáty pro autentizaci internetových stránek uvedené v odstavci 1. Tyto prováděcí akty se přijímají přezkumným postupem podle čl. 48 odst. 2.


ODDÍL 9

ELEKTRONICKÉ POTVRZOVÁNÍ ATRIBUTŮ

Článek 45a

Právní účinky elektronického potvrzení atributů

1. Elektronickému potvrzení atributů nesmějí být upírány právní účinky a nesmí být odmítáno jako důkaz v soudním a správním řízení pouze z toho důvodu, že má elektronickou podobu.

2. Kvalifikované elektronické potvrzení atributů má stejný právní účinek jako zákonně vydaná potvrzení v tištěné podobě.

3. Kvalifikované elektronické potvrzení atributů vydané v jednom členském státě se uznává jako kvalifikované elektronické potvrzení atributů v jakémkoli jiném členském státě.

Článek 45b

Elektronické potvrzování atributů ve veřejných službách

Pokud se podle vnitrostátního práva pro přístup k on-line službě poskytované subjektem veřejného sektoru vyžaduje elektronická identifikace s použitím prostředku pro elektronickou identifikaci a autentizace, osobní identifikační údaje v elektronickém potvrzení atributů nenahrazují elektronickou identifikaci s použitím prostředku pro elektronickou identifikaci a autentizaci pro elektronickou identifikaci, pokud to členský stát nebo subjekt veřejného sektoru výslovně nepovolí. V takovém případě se rovněž přijímá kvalifikované elektronické potvrzování atributů z jiných členských států.

Článek 45c

Požadavky na kvalifikované potvrzení atributů

1. Kvalifikované elektronické potvrzení atributů musí splňovat požadavky stanovené v příloze V. Kvalifikované elektronické potvrzení atributů se považuje za vyhovující požadavkům stanoveným v příloze V, pokud vyhovuje normám uvedeným v odstavci 4.

2. Kvalifikovaná elektronická potvrzení atributů nepodléhají žádným závazným požadavkům kromě požadavků stanovených v příloze V.

3. Pokud bylo kvalifikované potvrzení elektronických atributů po počátečním vydání zneplatněno, ztrácí okamžikem zneplatnění platnost a jeho status se nemůže v žádném případě změnit zpět.

4. Do šesti měsíců od vstupu tohoto nařízení v platnost určí Komise prostřednictvím prováděcího aktu o provádění evropské peněženky digitální identity, jak je uvedeno v čl. 6a odst. 10, referenční čísla norem pro kvalifikovaná elektronická potvrzení atributů.

Článek 45d

Ověřování atributů podle autentických zdrojů

1. Členské státy zajistí, aby přinejmenším pro atributy uvedené v příloze VI, pokud se tyto atributy spoléhají na autentické zdroje v rámci veřejného sektoru, byla přijata opatření, která kvalifikovaným poskytovatelům elektronických potvrzení atributů umožní na žádost uživatele elektronickými prostředky ověřit autenticitu atributu přímo porovnáním s příslušným autentickým zdrojem na vnitrostátní úrovni nebo prostřednictvím určených zprostředkovatelů uznaných na vnitrostátní úrovni v souladu s vnitrostátními právními předpisy nebo právními předpisy Unie.

2. Do šesti měsíců od vstupu tohoto nařízení v platnost a s přihlédnutím k příslušným mezinárodním normám stanoví Komise prostřednictvím prováděcího aktu o provádění evropské peněženky digitální identity, jak je uvedeno v čl. 6a odst. 10, minimální technické specifikace, normy a postupy s odkazem na katalog atributů a systémy potvrzování atributů a ověřovací postupy pro kvalifikované elektronické potvrzení atributů.

Článek 45e

Vydávání elektronických potvrzení atributů evropským peněženkám digitální identity

Poskytovatelé kvalifikovaných elektronických potvrzení atributů poskytují rozhraní s evropskými peněženkami digitální identity vydanými v souladu s článkem 6a.

Článek 45f

Dodatečná pravidla poskytování služeb elektronického potvrzování atributů

1. Poskytovatelé kvalifikovaných a nekvalifikovaných služeb elektronického potvrzování atributů nesmějí kombinovat osobní údaje týkající se poskytování těchto služeb s osobními údaji z jiných služeb, které nabízejí.

2. Osobní údaje týkající se poskytování služeb elektronického potvrzování atributů jsou uchovávány logicky odděleně od jiných uchovávaných údajů.

3. Osobní údaje týkající se poskytování kvalifikovaných služeb elektronického potvrzování atributů jsou uchovávány fyzicky a logicky odděleně od jakýchkoli jiných uchovávaných údajů.

4. Poskytovatelé kvalifikovaných služeb elektronického potvrzování atributů poskytují tyto služby v rámci samostatného právního subjektu.

ODDÍL 10

KVALIFIKOVANÉ SLUŽBY ELEKTRONICKÉ ARCHIVACE

Článek 45g

Kvalifikované služby elektronické archivace

Kvalifikovanou službu elektronické archivace elektronických dokumentů může poskytovat pouze kvalifikovaný poskytovatel služeb vytvářejících důvěru, který používá postupy a technologie, jež jsou s to zajistit důvěryhodnost elektronického dokumentu i po uplynutí doby technické platnosti.

Do dvanácti měsíců od vstupu tohoto nařízení v platnost určí Komise prostřednictvím prováděcích aktů referenční čísla norem pro služby elektronické archivace. Tyto prováděcí akty se přijímají přezkumným postupem podle čl. 48 odst. 2.

ODDÍL 11

ELEKTRONICKÉ ÚČETNÍ KNIHY

Článek 45h

Právní účinky elektronických účetních knih

1. Elektronické účetní knize nesmějí být upírány právní účinky a nesmí být odmítána jako důkaz v soudním a správním řízení pouze z toho důvodu, že má elektronickou podobu nebo že nesplňuje požadavky na kvalifikované elektronické pečetě.

2. U kvalifikované elektronické účetní knihy platí domněnka jedinečnosti a pravosti údajů, které obsahuje, správnosti jejich data a času a jejich chronologického řazení v rámci účetní knihy.

Článek 45i

Požadavky na kvalifikované elektronické účetní knihy

1. Kvalifikované elektronické účetní knihy musí splňovat tyto požadavky:

a)jsou vytvářeny jedním či více kvalifikovanými poskytovateli služeb vytvářejících důvěru;

b)zajišťují jedinečnost, autenticitu a správné pořadí údajů zaznamenaných v účetní knize;

c)zajišťují správné chronologické řazení údajů v účetní knize a správnost data a času vložení údajů;

d)zaznamenávají údaje takovým způsobem, že je možné zjistit jakoukoliv následnou změnu údajů.

2. Pokud elektronická účetní kniha vyhovuje normám uvedeným v odstavci 3, předpokládá se shoda s požadavky stanovenými v odstavci 1.

3. Komise může prostřednictvím prováděcích aktů určit referenční čísla norem pro postupy provádění a registrace souboru údajů do kvalifikované elektronické účetní knihy a pro vytváření kvalifikované elektronické účetní knihy. Tyto prováděcí akty se přijímají přezkumným postupem podle čl. 48 odst. 2.




KAPITOLA IV

ELEKTRONICKÉ DOKUMENTY


Článek 46

Právní účinky elektronických dokumentů

Elektronickému dokumentu nesmějí být upírány právní účinky a nesmí být odmítán jako důkaz v soudním a správním řízení pouze z toho důvodu, že má elektronickou podobu.

KAPITOLA V

PŘENESENÍ PRAVOMOCI A PROVÁDĚCÍ USTANOVENÍ


Článek 47

Výkon přenesené pravomoci

1. Pravomoc přijímat akty v přenesené pravomoci je svěřena Komisi za podmínek stanovených v tomto článku.

2. Pravomoc přijímat akty v přenesené pravomoci uvedené v čl. 30 odst. 4 je svěřena Komisi na dobu neurčitou ode dne 17. září 2014.

3. Evropský parlament nebo Rada mohou přenesení pravomoci uvedené v čl. 30 odst. 4 kdykoli zrušit. Rozhodnutím o zrušení se ukončuje přenesení pravomoci v něm blíže určené. Rozhodnutí nabývá účinku dnem následujícím po zveřejnění rozhodnutí v Úředním věstníku Evropské unie nebo k pozdějšímu dni, který je v něm upřesněn. Nedotýká se platnosti již platných aktů v přenesené pravomoci.

4. Přijetí aktu v přenesené pravomoci Komise neprodleně oznámí současně Evropskému parlamentu a Radě.

5. Akt v přenesené pravomoci přijatý podle čl. 30 odst. 4 vstoupí v platnost, pouze pokud proti němu Evropský parlament nebo Rada nevysloví námitky ve lhůtě dvou měsíců ode dne, kdy jim byl tento akt oznámen, nebo pokud Evropský parlament i Rada před uplynutím této lhůty informují Komisi o tom, že námitky nevysloví. Z podnětu Evropského parlamentu nebo Rady se tato lhůta prodlouží o dva měsíce.


Článek 48

Postup projednávání ve výboru

1. Komisi je nápomocen výbor. Tento výbor je výborem ve smyslu nařízení (EU) č. 182/2011.

2. Odkazuje-li se na tento odstavec, použije se článek 5 nařízení (EU) č. 182/2011.


Článek 48a

Požadavky týkající se podávání zpráv

1. Členské státy zajistí shromažďování statistických údajů týkajících se fungování evropských peněženek digitální identity a kvalifikovaných služeb vytvářejících důvěru.

2. Statistické údaje shromážděné v souladu s odstavcem 1 zahrnují:

a)počet fyzických a právnických osob s platnou evropskou peněženkou digitální identity;

b)druh a počet služeb, které přijímají používání evropské digitální peněženky;

c)incidenty a výpadky infrastruktury na vnitrostátní úrovni, které brání používání aplikací pro peněženky digitální identity.

3. Statistické údaje uvedené v odstavci 2 se zpřístupní veřejnosti v otevřeném a běžně používaném, strojově čitelném formátu.

4. Do března každého roku předloží členské státy Komisi zprávu o statistických údajích shromážděných v souladu s odstavcem 2.


KAPITOLA VI

ZÁVĚREČNÁ USTANOVENÍ


Článek 49

Přezkum

1. Do 24 měsíců od vstupu tohoto nařízení v platnost přezkoumá Komise uplatňování tohoto nařízení a podá zprávu Evropskému parlamentu a Radě. Komise zejména vyhodnotí, zda je s přihlédnutím ke zkušenostem s uplatňováním tohoto nařízení a k technologickému, tržnímu a právnímu vývoji vhodné upravit oblast působnosti tohoto nařízení nebo jeho konkrétní ustanovení. V případě potřeby se ke zprávě přiloží návrh na změnu tohoto nařízení.

2. Hodnotící zpráva zahrnuje posouzení dostupnosti a použitelnosti prostředků pro identifikaci, včetně evropských peněženek digitální identity, které spadají do oblasti působnosti tohoto nařízení, a posuzuje, zda by všichni soukromí poskytovatelé on-line služeb využívající pro autentizaci uživatelů služby elektronické identifikace třetích stran měli být povinni k přijímání oznámených prostředků pro elektronickou identifikaci a evropských peněženek digitální identity.

3. Vedle toho Komise každé čtyři roky od předložení zprávy uvedené v prvním pododstavci předloží Evropskému parlamentu a Radě zprávu o pokroku v dosahování cílů tohoto nařízení.


Článek 50

Zrušení

1. Směrnice 1999/93/ES se zrušuje s účinkem ode dne 1. července 2016.

2. Odkazy na zrušenou směrnici se považují za odkazy na toto nařízení.


Článek 51

Přechodná opatření

1. Prostředky pro bezpečné vytváření podpisu, jejichž shoda byla stanovena podle čl. 3 odst. 4 směrnice 1999/93/ES, se považují za kvalifikované prostředky pro vytváření elektronických podpisů podle tohoto nařízení až do [datum – Úř. věst., vložit období čtyř let po vstupu tohoto nařízení v platnost].

2. Kvalifikovaná osvědčení vydaná fyzickým osobám podle směrnice 1999/93/ES se považují za kvalifikované certifikáty pro elektronické podpisy podle tohoto nařízení až do [datum – PO, vložit období čtyř let po vstupu tohoto nařízení v platnost].


Článek 52

Vstup v platnost

1. Toto nařízení vstupuje v platnost dvacátým dnem po vyhlášení v Úředním věstníku Evropské unie.

2. Toto nařízení se použije ode dne 1. července 2016, s těmito výjimkami:

a) čl. 8 odst. 3, čl. 9 odst. 5, čl. 12 odst. 2 až 9, čl. 17 odst. 8, čl. 19 odst. 4, čl. 20 odst. 4, čl. 21 odst. 4, čl. 22 odst. 5, čl. 23 odst. 3, čl. 24 odst. 5, čl. 27 odst. 4 a 5, čl. 28 odst. 6, čl. 29 odst. 2, čl. 30 odst. 3 a 4, čl. 31 odst. 3, čl. 32 odst. 3, čl. 33 odst. 2, čl. 34 odst. 2, čl. 37 odst. 4 a 5, čl. 38 odst. 6, čl. 42 odst. 2, čl. 44 odst. 2, čl. 45 odst. 2 a články 47 a 48 se použijí ode dne 17. září 2014;

b) článek 7, čl. 8 odst. 1 a 2, články 9, 10 a 11 a čl. 12 odst. 1 se použijí ode dne použitelnosti prováděcích aktů uvedených v čl. 8 odst. 3 a čl. 12 odst. 8;

c) článek 6 se použije od uplynutí tří let ode dne použitelnosti prováděcích aktů uvedených v čl. 8 odst. 3 a čl. 12 odst. 8.

3. Pokud je oznámený systém elektronické identifikace na seznamu, který Komise zveřejní podle článku 9, uveden přede dnem uvedeným v odst. 2 písm. c) tohoto článku, dojde k uznání prostředků pro elektronickou identifikaci v rámci tohoto systému podle článku 6 nejpozději dvanáct měsíců po zveřejnění tohoto systému, avšak nejdříve ke dni uvedenému v odst. 2 písm. c) tohoto článku.

4. Bez ohledu na odst. 2 písm. c) tohoto článku může členský stát rozhodnout, že prostředky pro elektronickou identifikaci v rámci systému elektronické identifikace, který jiný členský stát oznámil podle čl. 9 odst. 1, se v prvním členském státě uznávají ode dne použitelnosti prováděcích aktů uvedených v čl. 8 odst. 3 a čl. 12 odst. 8. Dotyčné členské státy informují Komisi. Komise tyto informace zveřejní.

Toto nařízení je závazné v celém rozsahu a přímo použitelné ve všech členských státech.

V Bruselu dne 23. července 2014.

Za Evropský parlament

předseda

M. SCHULZ

Za Radu

předseda

S. GOZI

(1) Úř. věst. C 351, 15.11.2012, s. 73.

(2) Postoj Evropského parlamentu ze dne 3. dubna 2014 (dosud nezveřejněný v Úředním věstníku) a rozhodnutí Rady ze dne 23. července 2014.

(3) Směrnice Evropského parlamentu a Rady 1999/93/ES ze dne 13. prosince 1999 o zásadách Společenství pro elektronické podpisy (Úř. věst. L 13, 19.1.2000, s. 12).

(4) Úř. věst. C 50 E, 21.2.2012, s. 1.

(5) Směrnice Evropského parlamentu a Rady 2006/123/ES ze dne 12. prosince 2006 o službách na vnitřním trhu (Úř. věst. L 376, 27.12.2006, s. 36).

(6) Směrnice Evropského parlamentu a Rady 2011/24/EU ze dne 9. března 2011 o uplatňování práv pacientů v přeshraniční zdravotní péči (Úř. věst. L 88, 4.4.2011, s. 45).

(7) Směrnice Evropského parlamentu a Rady 95/46/ES ze dne 24. října 1995 o ochraně fyzických osob v souvislosti se zpracováním osobních údajů a o volném pohybu těchto údajů (Úř. věst. L 281, 23.11.1995, s. 31).

(8) Rozhodnutí Rady 2010/48/ES ze dne 26. listopadu 2009 o uzavření Úmluvy Organizace spojených národů o právech osob se zdravotním postižením Evropským společenstvím (Úř. věst. L 23, 27.1.2010, s. 35).

(9) Nařízení Evropského parlamentu a Rady (ES) č. 765/2008 ze dne 9. července 2008, kterým se stanoví požadavky na akreditaci a dozor nad trhem týkající se uvádění výrobků na trh a kterým se zrušuje nařízení (EHS) č. 339/93 (Úř. věst. L 218, 13.8.2008, s. 30).

(10) Rozhodnutí Komise 2009/767/ES ze dne 16. října 2009, kterým se stanovují opatření pro usnadnění užití postupů s využitím elektronických prostředků prostřednictvím „jednotných kontaktních míst“ podle směrnice Evropského parlamentu a Rady 2006/123/ES o službách na vnitřním trhu (Úř. věst. L 274, 20.10.2009, s. 36).

(11) Rozhodnutí Komise 2011/130/EU ze dne 25. února 2011, kterým se stanoví minimální požadavky na přeshraniční zpracování dokumentů elektronicky podepsaných příslušnými orgány podle směrnice Evropského parlamentu a Rady 2006/123/ES o službách na vnitřním trhu (Úř. věst. L 53, 26.2.2011, s. 66).

(12) Nařízení Evropského parlamentu a Rady (EU) č. 182/2011 ze dne 16. února 2011, kterým se stanoví pravidla a obecné zásady způsobu, jakým členské státy kontrolují Komisi při výkonu prováděcích pravomocí (Úř. věst. L 55, 28.2.2011, s. 13).

(13) Nařízení Evropského parlamentu a Rady (ES) č. 45/2001 ze dne 18. prosince 2000 o ochraně fyzických osob v souvislosti se zpracováním osobních údajů orgány a institucemi Společenství a o volném pohybu těchto údajů (Úř. věst. L 8, 12.1.2001, s. 1).

(14) Úř. věst. C 28, 30.1.2013, s. 6.

(15) Směrnice Evropského parlamentu a Rady 2014/24/EU ze dne 26. února 2014 o zadávání veřejných zakázek a o zrušení směrnice 2004/18/ES (Úř. věst. L 94, 28.3.2014, s. 65).

PŘÍLOHA I

POŽADAVKY NA KVALIFIKOVANÉ CERTIFIKÁTY PRO ELEKTRONICKÉ PODPISY

Kvalifikované certifikáty pro elektronické podpisy obsahují:

a) označení, alespoň ve formě vhodné pro automatické zpracování, že se certifikát vydává jako kvalifikovaný certifikát pro elektronický podpis;

b) soubor dat jednoznačně identifikujících kvalifikovaného poskytovatele služeb vytvářejících důvěru, který vydává kvalifikované certifikáty, včetně alespoň členského státu, v němž je poskytovatel usazen, a

—
	

v případě právnické osoby: název a případné registrační číslo uvedené v úředních záznamech,

—
	

v případě fyzické osoby: jméno osoby;

c) alespoň jméno podepisující osoby nebo pseudonym. Je-li použit pseudonym, musí být tato skutečnost jasně vyznačena;

d) data pro ověřování platnosti elektronických podpisů, která odpovídají datům pro vytváření elektronických podpisů;

e) označení začátku a konce doby platnosti certifikátu;

f) identifikační číslo certifikátu, které musí být jedinečné pro daného kvalifikovaného poskytovatele služeb vytvářejících důvěru;

g) zaručený elektronický podpis nebo zaručenou elektronickou pečeť kvalifikovaného poskytovatele služeb vytvářejících důvěru, který certifikát vydává;

h) údaj o místu, kde je bezplatně k dispozici certifikát, na němž je založen zaručený elektronický podpis nebo zaručená elektronická pečeť podle písmene g);

ii) informace o platnosti kvalifikovaného certifikátu nebo údaj o umístění služeb, které lze využít k zjištění platnosti kvalifikovaného certifikátu;

j) pokud jsou data pro vytváření elektronických podpisů spojená s daty pro ověřování platnosti elektronických podpisů obsažena v kvalifikovaném prostředku pro vytváření elektronických podpisů, příslušnou poznámku, alespoň ve formě vhodné pro automatické zpracování.

PŘÍLOHA II

POŽADAVKY NA KVALIFIKOVANÉ PROSTŘEDKY PRO VYTVÁŘENÍ ELEKTRONICKÝCH PODPISŮ

1. Kvalifikované prostředky pro vytváření elektronických podpisů vhodnými technickými prostředky a postupy přinejmenším zajistí, aby:

a)byla přiměřeně zajištěna důvěrnost dat pro vytváření elektronických podpisů, která byla použita při vytváření elektronického podpisu;

b)data pro vytváření elektronických podpisů použitá při vytváření elektronického podpisu se mohla prakticky vyskytnout pouze jednou;

c)bylo přiměřeně zajištěno, že data pro vytváření elektronických podpisů použitá při vytváření elektronického podpisu nelze odvodit a že elektronický podpis je v současnosti dostupnými technickými prostředky spolehlivě chráněn proti padělání;

d)oprávněná podepisující osoba měla možnost data pro vytváření elektronických podpisů použitá při vytváření elektronického podpisu spolehlivě chránit před jejich zneužitím třetí osobou.

2. Kvalifikované prostředky pro vytváření elektronických podpisů nesmějí měnit podepisovaná data ani bránit tomu, aby byla tato data předložena podepisující osobě před vlastním podepsáním.

PŘÍLOHA III

POŽADAVKY NA KVALIFIKOVANÉ CERTIFIKÁTY PRO ELEKTRONICKÉ PEČETĚ

Kvalifikované certifikáty pro elektronické pečetě obsahují:

a) označení, alespoň ve formě vhodné pro automatické zpracování, že se certifikát vydává jako kvalifikovaný certifikát pro elektronickou pečeť;

b) soubor dat jednoznačně identifikujících kvalifikovaného poskytovatele služeb vytvářejících důvěru, který vydává kvalifikované certifikáty, včetně alespoň členského státu, v němž je poskytovatel usazen, a

—
	

v případě právnické osoby: název a případné registrační číslo uvedené v úředních záznamech,

—
	

v případě fyzické osoby: jméno osoby;

c) alespoň jméno pečetící osoby a případné registrační číslo uvedené v úředních záznamech;

d) data pro ověřování platnosti elektronických pečetí, která odpovídají datům pro vytváření elektronických pečetí;

e) označení začátku a konce doby platnosti certifikátu;

f) identifikační číslo certifikátu, které musí být jedinečné pro daného kvalifikovaného poskytovatele služeb vytvářejících důvěru;

g) zaručený elektronický podpis nebo zaručenou elektronickou pečeť kvalifikovaného poskytovatele služeb vytvářejících důvěru, který certifikát vydává;

h) údaj o místu, kde je bezplatně k dispozici certifikát, na němž je založen zaručený elektronický podpis nebo zaručená elektronická pečeť podle písmene g);

i) informace o platnosti kvalifikovaného certifikátu nebo údaj o umístění služeb, které lze využít k zjištění platnosti kvalifikovaného certifikátu;

j) pokud jsou data pro vytváření elektronických pečetí spojená s daty pro ověřování platnosti elektronických pečetí obsažena v kvalifikovaném prostředku pro vytváření elektronických pečetí, příslušnou poznámku, alespoň ve formě vhodné pro automatické zpracování.

PŘÍLOHA IV

POŽADAVKY NA KVALIFIKOVANÉ CERTIFIKÁTY PRO AUTENTIZACI INTERNETOVÝCH STRÁNEK

Kvalifikované certifikáty pro autentizaci internetových stránek obsahují:

a) označení, alespoň ve formě vhodné pro automatické zpracování, že se certifikát vydává jako kvalifikovaný certifikát pro autentizaci internetových stránek;

b) soubor dat jednoznačně identifikujících kvalifikovaného poskytovatele služeb vytvářejících důvěru, který vydává kvalifikované certifikáty, včetně alespoň členského státu, v němž je poskytovatel usazen, a

—
	

v případě právnické osoby: název a případné registrační číslo uvedené v úředních záznamech,

—
	

v případě fyzické osoby: jméno osoby;

c) v případě fyzických osob: alespoň jméno osoby, jíž byl certifikát vydán, nebo pseudonym. Je-li použit pseudonym, musí být tato skutečnost jasně vyznačena;

v případě právnických osob: alespoň název právnické osoby, jíž byl certifikát vydán, a případné registrační číslo uvedené v úředních záznamech;

d) údaje z adresy (včetně alespoň města a státu) fyzické nebo právnické osoby, jíž je certifikát vydán, jak je uvedena v případných úředních záznamech;

e) název domény nebo domén, které provozuje fyzická nebo právnická osoba, jíž je certifikát vydán;

f) označení začátku a konce doby platnosti certifikátu;

g) identifikační číslo certifikátu, které musí být jedinečné u daného kvalifikovaného poskytovatele služeb vytvářejících důvěru;

h) zaručený elektronický podpis nebo zaručenou elektronickou pečeť kvalifikovaného poskytovatele služeb vytvářejících důvěru, který certifikát vydává;

i) údaj o místu, kde je bezplatně k dispozici certifikát, na němž je založen zaručený elektronický podpis nebo zaručená elektronická pečeť podle písmene h);

j) informace o platnosti kvalifikovaného certifikátu nebo údaj o umístění služeb pro ověření platnosti certifikátu, které lze využít k zjištění platnosti kvalifikovaného certifikátu.

POŽADAVKY NA KVALIFIKOVANÉ ELEKTRONICKÉ POTVRZENÍ ATRIBUTŮ

Kvalifikované elektronické potvrzení atributů obsahuje:

a)označení, alespoň ve formě vhodné pro automatické zpracování, že se potvrzení vydává jako kvalifikované elektronické potvrzení atributů;

b)soubor dat jednoznačně identifikujících kvalifikovaného poskytovatele služeb vytvářejících důvěru, který vydává kvalifikovaná elektronická potvrzení atributů, včetně alespoň členského státu, v němž je poskytovatel usazen, a

–v případě právnické osoby: název a případné registrační číslo uvedené v úředních záznamech,

–v případě fyzické osoby: jméno osoby;

c)soubor dat jednoznačně identifikujících subjekt, kterého se potvrzené atributy týkají; je-li použit pseudonym, musí být tato skutečnost jasně vyznačena;

d)potvrzený atribut nebo potvrzené atributy a případné informace nezbytné k určení rozsahu těchto atributů;

e)označení začátku a konce doby platnosti potvrzení;

f)identifikační číslo potvrzení, které musí být jedinečné pro daného kvalifikovaného poskytovatele služeb vytvářejících důvěru, a případně označení systému potvrzování, jehož je potvrzení atributů součástí;

g)zaručený elektronický podpis nebo zaručenou elektronickou pečeť kvalifikovaného poskytovatele služeb vytvářejících důvěru, který potvrzení vydává;

h)údaj o místu, kde je bezplatně k dispozici certifikát, na němž je založen zaručený elektronický podpis nebo zaručená elektronická pečeť podle písmene f);

i)informace o platnosti kvalifikovaného potvrzení nebo údaj o umístění služeb, které lze využít k zjištění platnosti kvalifikovaného potvrzení.


PŘÍLOHA VI

MINIMÁLNÍ SEZNAM ATRIBUTŮ

V návaznosti na článek 45d členské státy zajistí, aby byla přijata opatření, která kvalifikovaným poskytovatelům elektronických potvrzení atributů umožní na žádost uživatele elektronickými prostředky porovnáním s příslušným autentickým zdrojem na vnitrostátní úrovni nebo prostřednictvím určených zprostředkovatelů uznaných na vnitrostátní úrovni v souladu s vnitrostátními právními předpisy nebo právními předpisy Unie, pokud se tyto atributy spoléhají na autentické zdroje v rámci veřejného sektoru, ověřit autenticitu následujících atributů:

1.Adresa;

2.Věk;

3.Pohlaví;

4.Osobní stav;

5.Složení rodiny;

6.Státní příslušnost;

7.Vzdělání, tituly a licence;

8.Odborná kvalifikace, tituly a licence;

9.Veřejná povolení a licence;

10.Finanční údaje a údaje o společnosti.
