Návrh

NAŘÍZENÍ EVROPSKÉHO PARLAMENTU A RADY,

kterým se mění nařízení (EU) č. 910/2014, pokud jde o zřízení rámce pro evropskou digitální identitu

{SEC(2021) 228 final} - {SWD(2021) 124 final} - {SWD(2021) 125 final}

DŮVODOVÁ ZPRÁVA

1.SOUVISLOSTI NÁVRHU

•Odůvodnění a cíle návrhu

Tato důvodová zpráva je připojena k návrhu nařízení Evropského parlamentu a Rady, kterým se mění nařízení Evropského parlamentu a Rady (EU) č. 910/2014 ze dne 23. července 2014 o elektronické identifikaci a službách vytvářejících důvěru pro elektronické transakce na vnitřním trhu (dále jen „nařízení eIDAS“) 1 . Právní nástroj má za cíl pro přeshraniční užití:

–poskytovat přístup k vysoce zabezpečeným a důvěryhodným řešením v oblasti elektronické identity,

–zajistit, aby se veřejné a soukromé služby mohly spoléhat na důvěryhodná a zabezpečená řešení v oblasti digitální identity,

–zajistit, aby fyzické a právní osoby byly motivovány k používání řešení v oblasti digitální identity,

–zajistit, aby tato řešení byla spojena s řadou atributů a umožňovala cílené sdílení údajů o totožnosti omezených na potřeby konkrétní požadované služby,

–poskytovat přijetí kvalifikovaných služeb vytvářejících důvěru v EU a rovné podmínky pro jejich poskytování.

Na trhu vzniká nové prostředí, kde se pozornost přesunuje z poskytování a používání nepružných digitálních identit na poskytování zvláštních atributů souvisejících s těmito identitami a na spoléhání se na ně. Zvyšuje se poptávka po řešeních v oblasti elektronické identity, která jsou schopná toto zajistit a jež povedou ke zvýšení efektivity a vysoké úrovně důvěry v celé EU, a to jak v soukromém, tak ve veřejném sektoru, a které vycházejí z potřeby identifikovat a autentizovat uživatele s vysokou úrovní záruky.

Hodnocení nařízení eIDAS 2 ukázalo, že stávající nařízení tyto nové požadavky trhu neřeší, a to zejména kvůli jeho přirozeným omezením na veřejný sektor, omezeným možnostem a složitosti připojení soukromých poskytovatelů on-line služeb k systému, nedostatečné dostupnosti oznámených řešení elektronické identifikace ve všech členských státech a nedostatečné pružnosti při podpoře různých případů použití. Kromě toho řešení v oblasti identity, která nespadají do oblasti působnosti nařízení eIDAS, jako jsou řešení nabízená poskytovateli sociálních médií a finančními institucemi, vyvolávají obavy o ochranu soukromí a údajů. Nemohou účinně reagovat na nové požadavky trhu a postrádají přeshraniční dosah, aby byla schopná řešit zvláštní odvětvové potřeby v případech, kdy je identifikace citlivá a vyžaduje vysoký stupeň jistoty.

Od vstupu části nařízení o elektronické identifikaci v platnost v září 2018 oznámilo alespoň jeden systém elektronické identifikace pouze čtrnáct členských států. V důsledku toho má pouze 59 % obyvatel EU přístup k důvěryhodným a bezpečným přeshraničním systémům elektronické identifikace. Pouze sedm systémů je zcela mobilních a reaguje na současná očekávání uživatelů. Vzhledem k tomu, že ne všechny technické uzly zajišťující propojení s rámcem interoperability eIDAS jsou plně funkční, je přeshraniční přístup omezen; prostřednictvím sítě eIDAS je přeshraničně dostupných jen velmi málo on-line veřejných služeb, které jsou dostupné vnitrostátně.

Nabídnutím evropského rámce digitální identity založeného na revizi stávajícího rámce by alespoň 80 % občanů mělo mít do roku 2030 možnost využívat k přístupu ke klíčovým veřejným službám řešení v oblasti digitální identifikace. Kromě toho by bezpečnost a kontrola poskytované evropským rámcem digitální identity měly občanům a obyvatelům poskytnout plnou důvěru v to, že evropský rámec digitální identity poskytne všem prostředky ke kontrole toho, kdo má přístup ke svému digitálnímu dvojčeti a k jakým přesně údajům. To bude rovněž vyžadovat vysokou úroveň bezpečnosti, pokud jde o všechny aspekty poskytování digitální identity, včetně vydávání evropské peněženky digitální identity, a infrastruktury pro shromažďování, uchovávání a sdělování údajů o digitální identitě.

Současný rámec eIDAS se dále nevztahuje na poskytování elektronických atributů, jako jsou lékařská osvědčení nebo odborné kvalifikace, což ztěžuje celoevropské právní uznávání těchto pověření v elektronické podobě. Nařízení eIDAS navíc neumožňuje uživatelům omezit sdílení údajů o totožnosti na to, co je nezbytně nutné pro poskytování služby.

I když hodnocení nařízení eIDAS ukazuje, že rámec pro poskytování služeb vytvářejících důvěru byl spíše úspěšný, přičemž poskytoval vysokou úroveň důvěry a zajišťoval přijímání a využívání většiny služeb vytvářejících důvěru, pro dosažení úplné harmonizace a přijetí je třeba učinit více. Co se týče kvalifikovaných certifikátů pro autentizaci internetových stránek, musí mít občané možnost se na ně spolehnout a těžit z bezpečných a důvěryhodných informací o tom, kdo za internetovými stránkami stojí, čímž se omezí podvody.

V reakci na dynamiku trhů a technologický vývoj tento návrh dále rozšiřuje stávající seznam služeb vytvářejících důvěru v rámci eIDAS o tři nové kvalifikované služby vytvářející důvěru, a to poskytování služeb elektronické archivace, elektronických účetních knih a správu prostředků pro dálkové vytváření elektronických podpisů a pečetí.

Tento návrh rovněž nabízí harmonizovaný přístup k bezpečnosti pro občany, kteří se spoléhají na evropskou digitální identitu, jež je zastupuje on-line, a pro poskytovatele on-line služeb, kteří se budou moci plně spolehnout na řešení v oblasti digitální identity a přijmout je nezávisle na tom, kde byla vydána. Tento návrh znamená posun pro vydavatele řešení v oblasti evropské digitální identity a poskytuje společnou technickou architekturu, referenční rámec a společné normy, které mají být vypracovány ve spolupráci s členskými státy. Harmonizovaný přístup je nezbytný, aby se zabránilo tomu, že vývoj nových řešení v oblasti digitální identity v členských státech způsobí další roztříštěnost vyvolanou používáním odlišných vnitrostátních řešení. Harmonizovaný přístup rovněž posílí jednotný trh, neboť umožní občanům, dalším rezidentům a podnikům identifikovat se v on-line prostředí bezpečným, pohodlným a jednotným způsobem v celé EU, pokud jde o přístup k veřejným i soukromým službám. Uživatelé by se mohli spolehnout na zdokonalený ekosystém pro elektronickou identitu a služby vytvářející důvěru uznávané a přijímané všude v Unii.

S cílem zabránit roztříštěnosti a překážkám způsobeným rozdílnými normami Komise přijme doporučení současně s tímto návrhem. Toto doporučení stanoví postup na podporu společného přístupu, který členským státům a dalším příslušným zúčastněným stranám z veřejného a soukromého sektoru umožní v úzké koordinaci s Komisí pracovat na vytvoření sady nástrojů s cílem vyhnout se rozdílným přístupům a zabránit ohrožení budoucího provádění evropského rámce digitální identity.

•Soulad s platnými předpisy v této oblasti politiky

Tento návrh vychází ze současného nařízení eIDAS, z úlohy členských států jako poskytovatelů právní identity a z rámce pro poskytování elektronických služeb vytvářejících důvěru v Evropské unii. Návrh doplňuje ostatní nástroje politiky na úrovni EU, jejichž cílem je převést výhody vnitřního trhu do digitálního světa, zejména zvyšováním možností občanů získat přístup k přeshraničním službám, a je s těmito nástroji plně v souladu. V tomto ohledu návrh provádí politický mandát udělený Evropskou radou 3 a předsedkyní Evropské komise 4 , který poskytuje celoevropský rámec pro veřejnou elektronickou identitu, jenž zajistí, aby všichni občané či obyvatelé měli přístup k bezpečné evropské elektronické identitě, kterou lze použít kdekoli v EU k identifikaci a autentizaci pro přístup ke službám ve veřejném a soukromém sektoru, což občanům umožní kontrolovat, jaké údaje jsou sdělovány a jak jsou využívány.

•Soulad s ostatními politikami Unie

Návrh je v souladu s prioritami digitální transformace stanovenými ve strategii Formování digitální budoucnosti Evropy 5 a podpoří dosažení cílů uvedených ve sdělení „Digitální dekáda“ 6 . Veškeré zpracovávání osobních údajů podle tohoto nařízení by mělo být prováděno v plném souladu s obecným nařízením o ochraně osobních údajů (dále jen „nařízení GDPR“) 7 . Toto nařízení navíc zavádí zvláštní ochranná opatření na ochranu údajů.

V zájmu zajištění vysoké úrovně bezpečnosti je návrh rovněž v souladu s politikami Unie týkajícími se kybernetické bezpečnosti 8 . Návrh byl vypracován tak, aby snížil roztříštěnost při uplatňování obecných požadavků na kybernetickou bezpečnost na poskytovatele služeb vytvářejících důvěru, kteří jsou regulováni nařízením eIDAS.

Tento návrh je navíc v souladu s ostatními odvětvovými politikami, které se opírají o používání elektronických identit, elektronických potvrzení atributů a dalších služeb vytvářejících důvěru. Patří sem nařízení o jednotné digitální bráně 9 , požadavky, které musí být splněny ve finančním sektoru v souvislosti s bojem proti praní peněz a proti financování terorismu, iniciativy na sdílení údajů o sociálním zabezpečení, digitálního řidičského průkazu nebo budoucích digitálních cestovních dokladů, a další iniciativy zaměřené na snížení administrativní zátěže pro občany a podniky, které plně spoléhají na možnosti, jež digitální transformace nabízí ve veřejném i soukromém sektoru. Peněženka dále umožní kvalifikované elektronické podpisy, které mohou usnadnit politickou účast 10 .

2.PRÁVNÍ ZÁKLAD, SUBSIDIARITA A PROPORCIONALITA

•Právní základ

Cílem této iniciativy je podpořit transformaci Unie směrem k jednotnému digitálnímu trhu. S rostoucí digitalizací přeshraničních veřejných a soukromých služeb, které využívají řešení v oblasti digitální identity, existuje riziko, že v současném právním rámci budou občané i nadále čelit překážkám a nebudou schopni plně využívat on-line služeb v celé EU a chránit své soukromí. Existuje také riziko, že nedostatky současného právního rámce pro služby vytvářející důvěru by zvýšily roztříštěnost a snížily důvěru, pokud by byly ponechány na členských státech. Jako příslušný právní základ této iniciativy je proto určen článek 114 SFEU.

•Subsidiarita (v případě nevýlučné pravomoci)

Občané a podniky by měli mít prospěch z dostupnosti vysoce bezpečných a důvěryhodných řešení v oblasti digitální identity, která lze použít v celé EU, a z přenositelnosti elektronických potvrzení atributů spojených s identitou. Nedávný technologický vývoj, poptávka na trhu a poptávka uživatelů vyžadují dostupnost uživatelsky přívětivějších přeshraničních řešení, která umožňují přístup k on-line službám v celé EU, což nařízení eIDAS ve své současné podobě nabídnout nemůže.

Uživatelé si také stále více zvykají na globálně dostupná řešení, například při přijímání řešení pro jednotné přihlašování poskytovaného většími platformami sociálních médií pro přístup k on-line službám. Členské státy nemohou samy řešit problémy, které toto přináší s ohledem na tržní sílu velkých poskytovatelů, což vyžaduje interoperabilitu a důvěryhodné elektronické identifikace na úrovni EU. Elektronická potvrzení atributů vydaná a přijatá v jednom členském státě, jako je elektronické zdravotní osvědčení, navíc často nejsou právně uznávána a přijímána v jiných členských státech. To vytváří riziko, že členské státy budou i nadále vyvíjet roztříštěná vnitrostátní řešení, která nemohou fungovat přeshraničně.

Co se týče poskytování služeb vytvářejících důvěru, ačkoli jsou do značné míry regulovány a fungují v souladu se stávající právní činností, vnitrostátní postupy rovněž vytvářejí riziko zvýšené roztříštěnosti.

Zásah na úrovni EU je v konečném důsledku nejvhodnější k tomu, aby občanům a podnikům poskytl prostředky k přeshraniční identifikaci a k výměně atributů a údajů osobních identit za použití vysoce bezpečných a důvěryhodných řešení v oblasti digitální identity, a to v souladu s pravidly EU v oblasti ochrany údajů. To vyžaduje důvěryhodnou a bezpečnou elektronickou identifikaci a regulační rámec, který je spojí s atributy a údaji na úrovni EU. Jedině zásah na úrovni EU může stanovit harmonizované podmínky, které zajišťují kontrolu uživatelů a přístup k přeshraničním digitálním on-line službám, a rámec interoperability, jenž on-line službám usnadňuje spoléhat se na používání bezpečných řešení v oblasti digitální identity bez ohledu na to, kde v EU byla vydána nebo kde má občan bydliště. Jak se do značné míry odráží v přezkumu nařízení eIDAS, je nepravděpodobné, že by vnitrostátní zásah byl stejně účinný a účelný.

•Proporcionalita

Tato iniciativa je přiměřená sledovaným cílům a poskytuje vhodný nástroj pro stanovení nezbytné struktury interoperability pro vytvoření ekosystému digitální identity EU založeného na právních identitách vydaných členskými státy a na poskytování kvalifikovaných a nekvalifikovaných atributů digitální identity. Jasným způsobem přispívá k cíli zlepšit jednotný digitální trh prostřednictvím harmonizovanějšího právního rámce. Harmonizované evropské peněženky digitální identity, které mají členské státy vydávat na základě společných technických norem, rovněž představují společný přístup EU, z něhož budou mít prospěch uživatelé a strany spoléhající se na dostupnost bezpečných přeshraničních řešení v oblasti elektronické identity. Tato iniciativa se zabývá omezeními současné infrastruktury pro interoperabilitu v oblasti elektronické identifikace založené na vzájemném uznávání různých vnitrostátních systémů elektronické identifikace. S ohledem na stanovené cíle je tato iniciativa považována za dostatečně přiměřenou a náklady jsou považovány za pravděpodobně úměrné potenciálním přínosům. Navrhované nařízení povede k finančním a administrativním nákladům, které ponesou členské státy jako vydavatelé evropských peněženek digitální identity a poskytovatelé služeb vytvářejících důvěru a on-line služeb. Tyto náklady by však pravděpodobně převážily významné potenciální přínosy pro občany a uživatele vyplývající přímo z nárůstu přeshraničního uznávání a přijímání elektronické identity a služeb atributů.

Nákladům vyplývajícím z vytvoření nových norem pro poskytovatele služeb vytvářejících důvěru a poskytovatele on-line služeb a přizpůsobení se jim se nelze vyhnout, má-li být dosaženo cíle použitelnosti a přístupnosti. Cílem této iniciativy je využít investice, které již členské státy vložily do svých vnitrostátních systémů identity, a navázat na ně. Kromě toho jsou dodatečné náklady, které návrh vytváří, určeny na podporu harmonizace a odůvodněny očekáváním, že z dlouhodobého hlediska sníží administrativní zátěž a náklady na dodržování předpisů. Náklady spojené s přijímáním atributů pro autentizaci digitální identity v regulovaných odvětvích lze rovněž považovat za nezbytné a přiměřené, pokud podporují celkový cíl a poskytují prostředky, kterými regulovaná odvětví mohou plnit právní povinnosti legálně identifikovat uživatele.

•Volba nástroje

Volba nařízení jako právního nástroje je odůvodněna potřebou zajistit pro uplatňování evropské digitální identity jednotné podmínky na vnitřním trhu prostřednictvím harmonizovaného rámce, jehož cílem je vytvořit bezproblémovou interoperabilitu a poskytnout evropským občanům a společnostem v celé Unii veřejné a soukromé služby s vysoce bezpečnou a důvěryhodnou elektronickou identifikací. 

3.VÝSLEDKY HODNOCENÍ EX POST, KONZULTACÍ SE ZÚČASTNĚNÝMI STRANAMI A POSOUZENÍ DOPADŮ

•Hodnocení ex post / kontroly účelnosti platných právních předpisů

V rámci procesu přezkumu vyžadovaného článkem 49 nařízení eIDAS bylo provedeno hodnocení fungování nařízení eIDAS. Hlavním zjištěním hodnocení s ohledem na elektronickou identitu je, že nařízení eIDAS nedosáhlo svého potenciálu. Byl oznámen pouze omezený počet elektronických identifikací, čímž bylo omezeno pokrytí oznámených systémů elektronické identifikace na přibližně 59 % obyvatelstva EU. Přijímání oznámených elektronických identifikací na úrovni členských států i na úrovni poskytovatelů služeb je mimoto omezené. Rovněž se zdá, že pouze několik služeb přístupných prostřednictvím vnitrostátní elektronické identifikace je připojeno k vnitrostátní infrastruktuře eIDAS. Hodnotící studie také zjistila, že stávající oblast působnosti a zaměření nařízení eIDAS na systémy elektronické identifikace oznámené členskými státy EU a na umožnění přístupu k on-line veřejným službám se jeví jako příliš omezené a nedostatečné. Převážná většina potřeb v oblasti elektronické identity a dálkové autentizace zůstává v soukromém sektoru, zejména v oblastech, jako jsou bankovnictví, telekomunikace a provozovatelé platforem, od nichž zákon vyžaduje, aby ověřovali totožnost svých zákazníků. Přidaná hodnota nařízení eIDAS s ohledem na elektronickou identitu je omezena vzhledem k jeho nízkému pokrytí, přijímání a používání.

Problémy uvedené v tomto návrhu souvisejí s nedostatkem současného rámce eIDAS a se zásadními kontextovými změnami týkajícími se trhů, společenského a technologického vývoje, které vyvolávají potřeby nových uživatelů a trhu.

•Konzultace se zúčastněnými stranami

Otevřená veřejná konzultace byla zahájena dne 24. července 2020 a ukončena dne 2. října 2020. Komise obdržela celkem 318 příspěvků. Komise rovněž obdržela 106 odpovědí na cílený průzkum zúčastněných stran. Členské státy rovněž shromáždily stanoviska při různých dvoustranných a mnohostranných setkáních a v rámci průzkumů organizovaných od začátku roku 2020. To zahrnuje zejména průzkum zástupců členských států sítě pro spolupráci v rámci nařízení eIDAS z července a srpna 2020 a různé specializované semináře. Komise rovněž vedla hloubkové rozhovory se zástupci průmyslu a na dvoustranných schůzkách se setkala se zúčastněnými stranami z řad podniků z různých odvětví (např. elektronický obchod, zdravotnictví, finanční služby, telekomunikační operátoři, výrobci zařízení atd.).

Velká většina respondentů v otevřené veřejné konzultaci uvítala vytvoření jednotné a všeobecně přijímané digitální identity založené na právní identitě vydané členskými státy. Členské státy do značné míry podporují potřebu posílit současné nařízení eIDAS, které občanům umožňuje přístup k veřejným i soukromým službám, a uznávají potřebu zřídit službu vytvářející důvěru a umožňující vydávání a přeshraniční používání elektronických potvrzení atributů. Členské státy celkově zdůraznily potřebu vybudovat evropský rámec digitální identity na základě zkušeností a síly vnitrostátních řešení s cílem nalézt synergie a těžit z uskutečněných investic. Mnoho zúčastněných stran poukázalo na to, jak pandemie COVID-19 prokázala hodnotu bezpečné a vzdálené identifikace pro všechny, co se týče přístupu k veřejným a soukromým službám. Pokud jde o služby vytvářející důvěru, většina subjektů souhlasí s tím, že současný rámec je úspěšný, k další harmonizaci některých postupů týkajících se identifikace na dálku a vnitrostátního dohledu však byla zapotřebí určitá dodatečná opatření. Zúčastněné strany s převážně vnitrostátní zákaznickou základnou vyjádřily o přidané hodnotě evropského rámce digitální identity více pochybností.

Peněženky digitální identity vnímá veřejný a soukromý sektor stále více jako nejvhodnější nástroj umožňující uživatelům vybrat si, kdy a s kterým soukromým poskytovatelem služeb sdílet různé atributy, v závislosti na případu užití a bezpečnosti potřebné pro příslušnou transakci. Digitální identity založené na digitálních peněženkách bezpečně uložených na mobilních zařízeních byly identifikovány jako hlavní aktivum v hledání řešení schopného obstát v budoucnosti. Soukromý trh (např. Apple, Google, Thales) i vlády se tímto směrem již ubírají.

•Sběr a využití výsledků odborných konzultací

Návrh vychází z informací shromážděných v rámci konzultací se zúčastněnými stranami pro účely posouzení dopadů a hodnotících zpráv nařízení eIDAS s ohledem na povinnosti související s přezkumem stanovené v článku 49 nařízení eIDAS. Se zástupci členských států a odborníky byla zorganizována řada setkání.

•Posouzení dopadů

K tomuto návrhu bylo provedeno posouzení dopadů. Dne 19. března 2021 vydal Výbor pro kontrolu regulace negativní stanovisko s několika připomínkami. Po revidovaném opětovném předložení dne 5. května 2021 vydal výbor kladné stanovisko.

Komise zkoumá různé možnosti politiky za účelem dosažení obecného cíle této iniciativy, kterým je zajistit řádné fungování vnitřního trhu, zejména ve vztahu k poskytování a používání vysoce zabezpečených a důvěryhodných řešení v oblasti elektronické identity.

Posouzení dopadů zkoumá základní scénář, možnosti politiky a jejich dopady u tří zvažovaných možností politiky. Každá možnost představuje volbu k politickému zvážení na základě úrovně ambicí. První možnost představuje nízkou úroveň ambicí a soubor opatření, jejichž hlavním cílem je posílit efektivnost a účinnost současného nařízení eIDAS. Zavedením povinného oznamování vnitrostátních elektronických průkazů totožnosti a zefektivněním stávajících nástrojů dostupných k dosažení vzájemného uznávání je první možnost založena na uspokojení potřeb občanů tím, že se spoléhá na dostupnost různých vnitrostátních systémů elektronické identifikace, jejichž cílem je stát se interoperabilními.

Druhá možnost představuje střední úroveň ambicí a jejím cílem je především rozšířit možnosti bezpečné výměny údajů souvisejících s identitou, doplnit vládní elektronické identifikace a podpořit současný posun směrem ke službám v oblasti identity založeným na atributech. Cílem této možnosti by bylo uspokojit poptávku uživatelů a vytvořit novou kvalifikovanou službu vytvářející důvěru pro poskytování elektronických potvrzení atributů spojených s důvěryhodnými zdroji a vymahatelných přeshraničně. Tím by se rozšířila oblast působnosti současného nařízení eIDAS a podpořilo by se co nejvíce případů užití spoléhajících se na potřebu ověřovat atributy identity spojené s osobou s vysokou úrovní záruky.

Třetí a upřednostňovaná možnost představuje nejvyšší úroveň ambicí a jejím cílem je regulovat poskytování vysoce bezpečné osobní peněženky digitální identity vydávané členskými státy. Upřednostňovaná možnost je považována za nejvhodnější k účinnému řešení cílů této iniciativy. Za účelem úplného splnění cílů politiky vychází upřednostňovaná možnost z většiny opatření posuzovaných v rámci možnosti č. 1 (spoléhání se na právní identitu potvrzenou členskými státy a dostupnost vzájemně uznávaných prostředků pro elektronickou identifikaci) a možnosti č. 2 (elektronické potvrzení atributů právně uznávaných přeshraničně).

S ohledem na obecný rámec pro služby vytvářející důvěru úroveň ambicí vyžaduje soubor opatření, která k dosažení cílů politiky nevyžadují postupné kroky.

Nová kvalifikovaná služba vytvářející důvěru pro správu prostředků pro dálkové vytváření elektronických podpisů a pečetí by přinesla značné výhody v oblasti bezpečnosti, jednotnosti, právní jistoty a volby pro spotřebitele, a to jak v souvislosti s certifikací kvalifikovaných prostředků pro vytváření podpisů, tak ve vztahu k požadavkům, které musí kvalifikovaní poskytovatelé služeb vytvářejících důvěru spravující tyto prostředky splňovat. Nová ustanovení by posílila celkový regulační rámec a rámec dohledu pro poskytování služeb vytvářejících důvěru.

Dopady možností politiky na různé kategorie zúčastněných stran jsou podrobně vysvětleny v příloze 3 posouzení dopadů, které tuto iniciativu podporuje. Posouzení je kvantitativní i kvalitativní. Studie posouzení dopadů uvádí, že minimální kvantifikovatelné náklady lze odhadnout na 3,2 miliardy EUR nebo více, jelikož některé nákladové položky nelze kvantifikovat. Celkové vyčíslitelné přínosy byly odhadnuty na 3,9 miliardy EUR až 9,6 miliardy EUR. S ohledem na širší hospodářské dopady se očekává, že upřednostňovaná možnost bude mít pozitivní vliv na inovace, mezinárodní obchod a konkurenceschopnost, přispěje k hospodářskému růstu a povede k dodatečným investicím do řešení v oblasti digitální identity. Například se očekává, že dodatečná investice ve výši 500 milionů EUR vyvolaná legislativními změnami v rámci třetí možnosti přinese po 10 letech přínosy ve výši 1 268 milionů EUR (při 67% přijetí).

Očekává se také, že upřednostňovaná možnost bude mít pozitivní dopad na zaměstnanost a vytvoří 5 000 až 27 000 dodatečných pracovních míst během pěti let po provedení. To lze vysvětlit dodatečnými investicemi a nižšími náklady pro podniky, které se spoléhají na používání řešení v oblasti elektronické identifikace.

Očekává se, že pozitivní dopad na životní prostředí bude největší u třetí možnosti, u níž se očekává maximální zlepšení zavádění a použitelnosti elektronické identifikace, což přinese pozitivní dopady na snižování emisí v souvislosti s poskytováním veřejných služeb.

Elektronické účetní knihy poskytují uživatelům důkaz a neměnnou auditní stopu pro určování pořadí transakcí a datových záznamů, čímž zajišťují integritu údajů. Ačkoli tato služba vytvářející důvěru nebyla součástí posouzení dopadů, staví na stávajících službách vytvářejících důvěru, jelikož kombinuje časové razítkování údajů a určování jejich pořadí s jistotou ohledně původce údajů, což je podobné elektronickému podpisu. Tato služba vytvářející důvěru je nezbytná k zabránění roztříštěnosti vnitřního trhu vymezením jednotného celoevropského rámce, který umožní přeshraniční uznávání služeb vytvářejících důvěru a podporujících fungování kvalifikovaných elektronických účetních knih. Integrita údajů je zase velmi důležitá pro shromažďování údajů z decentralizovaných zdrojů, pro samostatná řešení v oblasti identity, pro připisování vlastnictví digitálním aktivům, pro zaznamenávání obchodních procesů za účelem ověření dodržování kritérií udržitelnosti a pro různé případy použití na kapitálových trzích.

•Účelnost právních předpisů a zjednodušení

Tento návrh stanoví opatření, která se budou vztahovat na veřejné orgány, občany a poskytovatele on-line služeb. Pro orgány veřejné správy sníží administrativní náklady a náklady na dodržování předpisů a provozní náklady a pro poskytovatele on-line služeb sníží výdaje související s bezpečností. Občané budou mít prospěch z úspor plynoucích ze snížené administrativní zátěže, přičemž se budou plně spoléhat na digitální prostředky k identifikaci a možnost bezpečné přeshraniční výměny atributů digitální identity se stejnou právní hodnotou. Z úspor nákladů na dodržování předpisů budou mít rovněž prospěch poskytovatelé elektronické identity.

•Základní práva

Jelikož osobní údaje spadají do oblasti působnosti některých prvků nařízení, jsou opatření navržena tak, aby byla plně v souladu s právními předpisy o ochraně údajů. Návrh například zlepšuje možnosti sdílení údajů a umožňuje zveřejňování na základě vlastního uvážení. S použitím evropské peněženky digitální identity bude uživatel moci kontrolovat množství údajů poskytnutých spoléhajícím se stranám a bude informován o atributech požadovaných k poskytování konkrétní služby. Poskytovatelé služeb informují členské státy o svém záměru spoléhat se na evropskou peněženku digitální identity, která by členským státům umožnila kontrolovat, že soubory citlivých údajů, například týkající se zdraví, jsou ze strany poskytovatelů služeb požadovány pouze v souladu s vnitrostátními právními předpisy.

4.ROZPOČTOVÉ DŮSLEDKY

K optimálnímu dosažení cílů této iniciativy je nezbytné financovat řadu akcí jak na úrovni Komise, kde se v období 2022–2027 předpokládá přidělení přibližně 60 plných pracovních úvazků, tak na úrovni členských států formou aktivní účasti v odborných skupinách a výborech spojených s prací iniciativy a složených ze zástupců členských států. Celkové finanční zdroje nezbytné k realizaci návrhu v období 2022–2027 budou činit až 30,825 milionu EUR, z toho 8,825 milionu EUR správních nákladů a až 22 milionů EUR provozních výdajů pokrytých z programu Digitální Evropa (dohoda před uzavřením). Financování přispěje na náklady spojené s údržbou, vývojem, hostingem, provozem a podporou stavebních kamenů elektronické identifikace a služeb vytvářejících důvěru. Může rovněž přispět na granty na propojení služeb s ekosystémem evropské peněženky digitální identity, vývoj norem a technických specifikací. Financování rovněž podpoří provádění každoročních průzkumů a studií a účinnost a efektivitu nařízení při dosahování jeho cílů. Podrobný přehled souvisejících nákladů je obsažen ve „finančním výkazu“ spojeném s touto iniciativou.

5.OSTATNÍ PRVKY

•Plány provádění a způsoby sledování, hodnocení a podávání zpráv

Dopady budou sledovány a hodnoceny v souladu s pokyny pro zlepšování právní úpravy, které se týkají provádění a uplatňování navrhovaného nařízení. Ujednání týkající se sledování tvoří důležitou součást návrhu, zejména s ohledem na nedostatky současného rámce pro podávání zpráv, jak ukazuje hodnotící studie. Kromě požadavků na podávání zpráv uvedených v navrhovaném nařízení, jejichž cílem je zajistit lepší databázi dat a analýz, bude rámec monitorování sledovat: 1) do jaké míry byly provedeny nezbytné změny v souladu s přijatými opatřeními; 2) zda byly provedeny nezbytné změny příslušných vnitrostátních systémů; 3) zda byly dodrženy nezbytné změny povinností regulovaných subjektů v oblasti dodržování předpisů. Za shromažďování údajů na základě předem stanovených ukazatelů budou odpovědné Evropská komise (1, 2 a 3) a příslušné vnitrostátní orgány (2 a 3).

Co se týče uplatňování navrhovaného nástroje, Evropská komise a příslušné vnitrostátní orgány prostřednictvím každoročních průzkumů posoudí: 1) přístup k prostředkům pro elektronickou identifikaci pro všechny občany EU; 2) přeshraniční uznávání a přijímání systémů elektronické identifikace ve vyšší míře; 3) opatření na podporu přijetí soukromým sektorem a rozvoje nových služeb v oblasti digitální identity.

Evropská komise bude shromažďovat kontextové informace prostřednictvím každoročních průzkumů týkajících se: 1) velikosti trhu s digitální identitou; 2) výdajů na veřejné zakázky spojených s digitální identitou; 3) podílu podniků poskytujících své služby on-line; 4) podílu on-line transakcí vyžadujících silnou identifikaci zákazníka; 5) podílu občanů EU využívajících soukromé a veřejné služby on-line.

•Podrobné vysvětlení konkrétních ustanovení návrhu

Návrh nařízení v článku 6a požaduje, aby členský stát vydal evropskou peněženku digitální identity v rámci oznámeného systému elektronické identifikace podle společných technických norem po povinném posouzení souladu a dobrovolné certifikaci v rámci evropského rámce pro certifikaci kybernetické bezpečnosti, jak stanoví akt o kybernetické bezpečnosti. Návrh obsahuje ustanovení, která zajistí, aby fyzické a právnické osoby měly možnost bezpečně požadovat a získávat, ukládat, kombinovat a používat osobní identifikační údaje a elektronická potvrzení atributů za účelem on-line a offline autentizace a umožnění přístupu ke zboží a veřejným a soukromým službám on-line pod kontrolou uživatele. Tímto osvědčením není dotčeno nařízení GDPR v tom smyslu, že operace zpracování osobních údajů související s evropskou peněženkou digitální identity mohou být certifikovány pouze podle článků 42 a 43 nařízení GDPR.

Návrh obsahuje v článku 6b zvláštní ustanovení o požadavcích na spoléhající se strany, pokud jde o předcházení podvodům, a o zajištění autentizace osobních identifikačních údajů a elektronických potvrzení atributů pocházejících z evropské peněženky digitální identity.

Za účelem zpřístupnění více prostředků pro elektronickou identifikaci pro přeshraniční použití a zlepšení účinnosti procesu vzájemného uznávání oznámených systémů elektronické identifikace se v článku 7 stanoví povinnost oznamovat alespoň jeden systém elektronické identifikace ze strany členských států. Kromě toho se v článku 11a doplňují ustanovení pro usnadnění jedinečné identifikace, aby byla zajištěna jedinečná a trvalá identifikace fyzických osob. Týká se to případů, kdy je identifikace vyžadována právními předpisy, například v oblasti zdraví, v oblasti financí za účelem plnění povinností při boji proti praní peněz nebo pro soudní účely. Za tímto účelem budou členské státy muset do minimálního souboru osobních identifikačních údajů zahrnout jedinečný a trvalý identifikátor. Možnost členských států spoléhat se na certifikaci k zajištění souladu s nařízením, a tím nahradit proces vzájemného hodnocení, zlepšuje účinnost vzájemného uznávání.

Oddíl 3 obsahuje nová ustanovení o přeshraničním spoléhání se na evropskou peněženku digitální identity s cílem zajistit, aby se uživatelé mohli spolehnout na používání evropské peněženky digitální identity k přístupu k on-line službám poskytovaným subjekty veřejného sektoru a soukromými poskytovateli služeb, kteří vyžadují použití silného ověření uživatele.

V kapitole III o službách vytvářejících důvěru se mění článek 14 o mezinárodních aspektech s cílem umožnit Komisi přijímat prováděcí rozhodnutí potvrzující rovnocennost požadavků uplatňovaných na služby vytvářející důvěru, které jsou zřízeny ve třetích zemích, a služeb, které poskytují, kromě používání dohod o vzájemném uznávání v souladu s článkem 218 Smlouvy o fungování EU.

Co se týče obecných ustanovení vztahujících se na služby vytvářející důvěru, včetně kvalifikovaných poskytovatelů služeb vytvářejících důvěru, články 17, 18, 20, 21 a 24 se mění tak, aby byly v souladu s pravidly vztahujícími se na bezpečnost sítí a informací v EU. Pokud jde o metody, které mají kvalifikovaní poskytovatelé služeb vytvářejících důvěru používat k ověření totožnosti fyzických nebo právnických osob, jimž jsou kvalifikované certifikáty vydávány, byla ustanovení o používání prostředků identifikace na dálku harmonizována a vyjasněna, aby se zajistilo uplatňování stejných pravidel v celé EU.

Kapitola III představuje nový článek 29a, který definuje požadavky na kvalifikovanou službu správy prostředků pro vytváření elektronických podpisů na dálku. Nová kvalifikovaná služba vytvářející důvěru by byla přímo propojena a vycházela by z opatření, na která se v posouzení dopadů odkazuje a která jsou v něm posuzována, zejména z opatření týkajících se „harmonizace procesu certifikace pro elektronické podpisy na dálku“ a dalších opatření vyžadujících harmonizaci postupů dohledu ze strany členských států.

Aby bylo zajištěno, že uživatelé mohou zjistit, kdo za internetovými stránkami stojí, mění se článek 45 tak, aby od poskytovatelů internetových prohlížečů požadoval usnadnění používání kvalifikovaných certifikátů pro autentizaci internetových stránek.

Kapitola III představuje tři nové oddíly.

Nový oddíl 9 obsahuje ustanovení o právních účincích elektronických potvrzení atributů, jejich používání ve vymezených odvětvích a požadavcích na kvalifikovaná potvrzení atributů. V zájmu zajištění vysoké úrovně důvěryhodnosti se do článku 45d vkládá ustanovení o ověřování atributů podle autentických zdrojů. Aby se zajistilo, že uživatelé evropské peněženky digitální identity budou mít prospěch z dostupnosti elektronických potvrzení atributů a že tato potvrzení budou vydána evropské peněžence digitální identity, vkládá se do článku 45e požadavek. Článek 45f místo toho obsahuje dodatečná pravidla pro poskytování elektronického potvrzení služeb atributů, včetně ochrany osobních údajů.

Nový oddíl 10 umožňuje poskytování kvalifikovaných služeb v oblasti elektronické archivace na úrovni EU. Článek 45g o kvalifikovaných službách v oblasti elektronické archivace doplňuje články 34 a 40 o kvalifikovaných službách uchovávání kvalifikovaných elektronických podpisů a kvalifikovaných elektronických pečetí.

Nový oddíl 11 stanoví rámec pro služby vytvářející důvěru s ohledem na vytváření a údržbu elektronických účetních knih a kvalifikovaných elektronických účetních knih. Elektronická účetní kniha kombinuje časové razítkování údajů a určování jejich pořadí s jistotou ohledně původce údajů podobnou elektronickému podpisu s dodatečným přínosem, kterým je umožnění decentralizovanější správy, jež je vhodná pro spolupráci více stran. To je důležité pro různé případy použití, které mohou být založeny na elektronických účetních knihách.

Elektronické účetní knihy pomáhají společnostem šetřit náklady tím, že zvyšují účinnost a bezpečnost mnohostranné koordinace a usnadňují regulační dohled. Pokud evropská regulace chybí, existuje riziko, že vnitrostátní zákonodárci stanoví odlišné vnitrostátní normy. K zabránění roztříštěnosti je nezbytné vymezit jednotný celoevropský rámec, který umožní přeshraniční uznávání služeb vytvářejících důvěru a podporujících fungování elektronických účetních knih. Tato celoevropská norma pro provozovatele uzlů se bude uplatňovat bez ohledu na ostatní sekundární právní předpisy EU. Používají-li se elektronické účetní knihy na podporu vydávání dluhopisů nebo kryptoaktiv či na obchodování s nimi, měly by tyto případy použití být slučitelné se všemi platnými finančními pravidly, například se směrnicí o trzích finančních nástrojů 11 , směrnicí o platebních službách 12 a budoucím nařízením o trzích s kryptoaktivy 13 . Pokud se případy použití týkají osobních údajů, poskytovatelé služeb budou muset dodržovat nařízení GDPR.

75 % všech případů použití elektronických účetních knih se v roce 2017 týkalo bankovnictví a financí. Případy použití elektronických účetních knih jsou v současné době stále rozmanitější, přičemž 17 % případů se týká komunikace a médií; 15 % výroby a přírodních zdrojů, 10 % vládního sektoru, 8 % pojišťovnictví, 5 % maloobchodu, 6 % dopravy, 5 % veřejných služeb 14 .

Kapitola VI obsahuje nový článek 48b, který má zajistit shromažďování statistik o používání evropské peněženky digitální identity za účelem sledování účinnosti pozměněného nařízení.

2021/0136 (COD)

Návrh

NAŘÍZENÍ EVROPSKÉHO PARLAMENTU A RADY,

kterým se mění nařízení (EU) č. 910/2014, pokud jde o zřízení rámce pro evropskou digitální identitu

EVROPSKÝ PARLAMENT A RADA EVROPSKÉ UNIE,

s ohledem na Smlouvu o fungování Evropské unie, a zejména na článek 114 této smlouvy,

s ohledem na návrh Evropské komise,

po postoupení návrhu legislativního aktu vnitrostátním parlamentům,

s ohledem na stanovisko Evropského hospodářského a sociálního výboru 15 ,

v souladu s řádným legislativním postupem,

vzhledem k těmto důvodům:

(1)Sdělení Komise ze dne 19. února 2020 nazvané „Formování digitální budoucnosti Evropy“ 16 oznamuje revizi nařízení Evropského parlamentu a Rady (EU) č. 910/2014 s cílem zlepšit jeho účinnost, rozšířit jeho přínosy na soukromý sektor a podporovat důvěryhodnou digitální identitu pro všechny Evropany.

(2)Evropská rada ve svých závěrech ze zasedání konaného ve dnech 1. až 2. října 2020 17 vyzvala Komisi, aby navrhla vytvořit celounijní rámec bezpečné veřejné elektronické identifikace zahrnující interoperabilní digitální podpisy, jehož prostřednictvím budou mít lidé kontrolu nad vlastní on-line identitou a údaji, jakož i přístup k veřejným i soukromým a přeshraničním digitálním službám.

(3)Sdělení Komise ze dne 9. března 2021 nazvané „Digitální kompas 2030: Evropské pojetí digitální dekády“ 18 stanoví cíl rámce Unie, který do roku 2030 povede k širokému zavedení důvěryhodné identity kontrolované uživatelem, která každému uživateli umožní mít svou komunikaci a přítomnost na internetu pod kontrolou.

(4)Harmonizovanější přístup k digitální identifikaci by měl snížit rizika a náklady současné roztříštěnosti, jejíž příčinou je používání odlišných vnitrostátních řešení, a posílí jednotný trh tím, že umožní občanům, dalším rezidentům ve smyslu vnitrostátních právních předpisů a podnikům identifikovat se v on-line prostředí v celé Unii pohodlným a jednotným způsobem. Každý by měl mít bezpečný přístup k veřejným a soukromým službám založeným na zdokonaleném ekosystému služeb vytvářejících důvěru a na ověřených dokladech totožnosti a potvrzeních atributů, jako je vysokoškolský titul právně uznávaný a přijímaný všude v Unii. Cílem rámce pro evropskou digitální identitu je dosáhnout přechodu od spoléhání se pouze na vnitrostátní řešení v oblasti digitální identity k poskytování elektronických potvrzení atributů platných na evropské úrovni. Poskytovatelé elektronických potvrzení atributů by měli těžit z jasného a jednotného souboru pravidel a orgány veřejné správy by měly být schopny spolehnout se na elektronické dokumenty v daném formátu.

(5)S cílem podpořit konkurenceschopnost evropských podniků by měli mít poskytovatelé on-line služeb možnost využívat řešení v oblasti digitální identity uznávaná v celé Unii, bez ohledu na to, v kterém členském státě byla vydána, a čerpat tak výhody vyplývající z harmonizovaného evropského přístupu k důvěře, bezpečnosti a interoperabilitě. Uživatelé i poskytovatelé služeb by měli mít možnost využívat stejné právní hodnoty, která je elektronickým potvrzením atributů přiznána v celé Unii.

(6)Zpracovávání osobních údajů při provádění tohoto nařízení se řídí nařízením (EU) 2016/679 19 . Toto nařízení by proto mělo stanovit zvláštní záruky, které poskytovatelům prostředků pro elektronickou identifikaci a elektronického potvrzování atributů zabrání kombinovat osobní údaje z jiných služeb s osobními údaji týkajícími se služeb, jež spadající do oblasti působnosti tohoto nařízení.

(7)Je nezbytné stanovit harmonizované podmínky pro vytvoření rámce pro evropské peněženky digitální identity vydávané členskými státy, který by měl motivovat všechny občany Unie a ostatní rezidenty ve smyslu vnitrostátních právních předpisů k bezpečnému sdílení údajů týkajících se jejich identity uživatelsky přívětivým a pohodlným způsobem pod výhradní kontrolou uživatele. Technologie používané k dosažení těchto cílů by měly být vyvinuty s cílem dosáhnout nejvyšší úrovně bezpečnosti, pohodlí uživatele a široké použitelnosti. Členské státy by měly všem svým státním příslušníkům a rezidentům zajistit rovný přístup k digitální identifikaci.

(8)V zájmu zajištění souladu s právem Unie nebo vnitrostátními právními předpisy, jež jsou v souladu s právem Unie, by poskytovatelé služeb měli členským státům sdělit svůj záměr využívat evropské peněženky digitální identity. To členským státům umožní chránit uživatele před podvody a zabránit neoprávněnému používání údajů o totožnosti a elektronických potvrzení atributů a také zajistit, aby zpracování citlivých údajů, jako jsou údaje o zdravotním stavu, mohlo být ověřeno spoléhajícími se stranami v souladu s právem Unie nebo vnitrostátními právními předpisy.

(9)Všechny evropské peněženky digitální identity by měly uživatelům umožnit přeshraniční elektronickou identifikaci a autentizaci on-line a offline pro přístup k široké škále veřejných a soukromých služeb. Aniž jsou dotčeny výsady členských států s ohledem na identifikaci jejich státních příslušníků a rezidentů, mohou peněženky rovněž sloužit institucionálním potřebám orgánů veřejné správy, mezinárodních organizací a orgánů, institucí a jiných subjektů Unie. V mnoha odvětvích, včetně zdravotnictví, kde jsou služby často poskytovány prostřednictvím osobního kontaktu a elektronické předpisy by měly při ověřování pravosti využívat QR kódy nebo podobné technologie, bude důležité použití offline. Evropské peněženky digitální identity, spoléhající se na „vysokou“ úroveň záruky, by měly využít potenciál, který nabízejí řešení odolná proti neoprávněným zásahům, jako jsou zabezpečené prvky, aby byly v souladu s bezpečnostními požadavky podle tohoto nařízení. Evropské peněženky digitální identity by rovněž měly uživatelům umožnit vytvářet a používat kvalifikované elektronické podpisy a pečetě, které jsou přijímány v celé EU. V zájmu zjednodušení a snížení nákladů pro osoby a podniky v celé EU, mimo jiné umožněním pravomocí k zastupování a elektronických mandátů, by členské státy měly vydávat evropské peněženky digitální identity založené na společných normách s cílem zajistit bezproblémovou interoperabilitu a vysokou úroveň bezpečnosti. Pouze příslušné orgány členských států mohou při zjišťování totožnosti osoby poskytnout vysoký stupeň spolehlivosti, a tedy poskytnout ujištění, že osoba, která uvádí nebo uplatňuje určitou totožnost, je skutečně osobou, kterou tvrdí, že je. Evropské peněženky digitální identity se proto musí spoléhat na právní identitu občanů, ostatních rezidentů nebo právnických osob. Důvěru v evropské peněženky digitální identity by posílila skutečnost, že vydávající strany jsou povinny zavést vhodná technická a organizační opatření k zajištění úrovně bezpečnosti odpovídající rizikům, která představují pro práva a svobody fyzických osob, v souladu s nařízením (EU) 2016/679.

(10)V zájmu dosažení vysoké úrovně bezpečnosti a důvěryhodnosti stanoví toto nařízení požadavky na evropské peněženky digitální identity. Soulad evropských peněženek digitální identity s těmito požadavky by měl být certifikován akreditovanými subjekty veřejného nebo soukromého sektoru určenými členskými státy. Využívání systému certifikace založeného na dostupnosti norem společně dohodnutých s členskými státy by mělo zajistit vysokou úroveň důvěryhodnosti a interoperability. Certifikace by se měla opírat zejména o příslušné evropské systémy certifikace kybernetické bezpečnosti zřízené podle nařízení (EU) 2019/881 20 . Touto certifikací by neměla být dotčena certifikace týkající se zpracování osobních údajů podle nařízení (ES) 2016/679.

(11)Evropské peněženky digitální identity by měly zajišťovat nejvyšší úroveň bezpečnosti osobních údajů používaných k autentizaci bez ohledu na to, zda jsou tyto údaje uchovávány lokálně, nebo v rámci řešení založených na cloudu, a to se zohledněním různých úrovní rizika. Jedním ze způsobů identifikace poskytujících vysokou úroveň spolehlivosti je používat k autentizaci biometrické údaje, zejména pokud se používají v kombinaci s jinými autentizačními prvky. Jelikož biometrické údaje představují jedinečné vlastnosti osoby, vyžaduje použití biometrických údajů organizační a bezpečnostní opatření úměrná riziku, které takové zpracování může představovat pro práva a svobody fyzických osob, a v souladu s nařízením 2016/679.

(12)Aby se zajistilo, že evropský rámec digitální identity bude otevřen inovacím a technologickému rozvoji a obstojí v budoucnosti, měly by být členské státy vybízeny k tomu, aby společně zřizovaly pískoviště pro testování inovativních řešení v kontrolovaném a bezpečném prostředí, zejména za účelem zlepšení funkčnosti, ochrany osobních údajů, bezpečnosti a interoperability řešení a zahrnutí technických odkazů a právních požadavků do budoucích aktualizací. Toto prostředí by mělo podpořit začlenění evropských malých a středních podniků, začínajících podniků a samostatných inovátorů a výzkumných pracovníků.

(13) Nařízení (EU) č. 2019/1157 21 posiluje zabezpečení průkazů totožnosti prostřednictvím posílených bezpečnostních prvků do srpna 2021. Členské státy by měly zvážit proveditelnost oznamování v rámci systémů elektronické identifikace s cílem rozšířit přeshraniční dostupnost prostředků pro elektronickou identifikaci.

(14)Postup oznamování systémů elektronické identifikace by měl být zjednodušen a urychlen s cílem podpořit přístup k pohodlným, důvěryhodným, bezpečným a inovativním řešením v oblasti autentizace a identifikace a případně podpořit soukromé poskytovatele identity, aby orgánům členského státu nabízeli systémy elektronické identifikace k oznamování jako vnitrostátní systémy elektronických průkazů totožnosti podle nařízení 910/2014.

(15)Zjednodušení stávajících postupů oznamování a vzájemného hodnocení zabrání různorodým přístupům k posuzování různých oznámených systémů elektronické identifikace a usnadní budování důvěry mezi členskými státy. Nové, zjednodušené mechanismy by měly podporovat spolupráci členských států v oblasti bezpečnosti a interoperability jejich oznámených systémů elektronické identifikace.

(16)Členské státy by měly k zajištění souladu s požadavky tohoto nařízení a příslušných prováděcích aktů využívat nových a pružných nástrojů. Toto nařízení by mělo členským státům umožnit používat zprávy a posouzení provedené akreditovanými subjekty posuzování shody nebo dobrovolné systémy certifikace bezpečnosti informačních a komunikačních technologií, jako jsou systémy certifikace, které mají být zřízeny na úrovni Unie podle nařízení (EU) 2019/881, na podporu tvrzení o sladění systémů nebo jejich částí s požadavky nařízení o interoperabilitě a bezpečnosti oznámených systémů elektronické identifikace.

(17)Poskytovatelé služeb používají identifikační údaje poskytnuté souborem osobních identifikačních údajů dostupných ze systémů elektronické identifikace podle nařízení (EU) č. 910/2014, aby k uživateli z jiného členského státu přiřadili jeho právní identitu. Navzdory použití souboru údajů eIDAS však zajištění přesné shody v mnoha případech vyžaduje dodatečné informace o uživateli a zvláštní postupy jednoznačné identifikace na vnitrostátní úrovni. S cílem dále podporovat použitelnost prostředků pro elektronickou identifikaci by toto nařízení mělo vyžadovat, aby členské státy přijaly zvláštní opatření k zajištění správné shody totožnosti v procesu elektronické identifikace. Za stejným účelem by toto nařízení mělo rovněž rozšířit povinný minimální soubor údajů a vyžadovat používání jedinečného a trvalého elektronického identifikátoru v souladu s právem Unie v případech, kdy je nezbytné uživatele na jeho žádost jedinečným a trvalým způsobem právně identifikovat.

(18)V souladu se směrnicí (EU) 2019/882 22 by osoby se zdravotním postižením měly mít možnost používat evropské peněženky digitální identity, služby vytvářející důvěru a produkty koncových uživatelů používané při poskytování těchto služeb na stejném základě jako ostatní uživatelé.

(19)Toto nařízení by se nemělo vztahovat na aspekty související s uzavíráním a platností smluv nebo jiných právních povinností, pokud existují požadavky na formu stanovené vnitrostátním právem nebo právem Unie. Neměly by jím být dotčeny ani vnitrostátní požadavky na formu týkající se veřejných rejstříků, zejména obchodních rejstříků a katastrů nemovitostí.

(20)Poskytování a využívání služeb vytvářejících důvěru nabývá pro mezinárodní obchod a spolupráci na významu. Mezinárodní partneři EU vytvářejí důvěryhodné rámce inspirované nařízením (EU) č. 910/2014. S cílem usnadnit uznávání těchto služeb a jejich poskytovatelů proto mohou prováděcí právní předpisy stanovit podmínky, za nichž by důvěryhodné rámce třetích zemí mohly být považovány za rovnocenné s důvěryhodným rámcem pro kvalifikované služby vytvářející důvěru a poskytovatele v tomto nařízení, a to jako doplněk možnosti vzájemného uznávání služeb vytvářejících důvěru a poskytovatelů usazených v Unii a ve třetích zemích v souladu s článkem 218 Smlouvy.

(21)Toto nařízení by mělo vycházet z aktů Unie zajišťujících spravedlivé trhy otevřené hospodářské soutěži v digitálním odvětví. Zejména vychází z nařízení XXX/XXXX [akt o digitálních trzích], které zavádí pravidla pro poskytovatele hlavních služeb platforem určené jako strážci a mimo jiné strážcům zakazuje v souvislosti se službami nabízenými podnikatelskými uživateli využívajícími hlavní služby platforem tohoto strážce vyžadovat od podnikatelských uživatelů, aby používali identifikační službu strážce, nabízeli ji nebo s ní komunikovali. Ustanovení čl. 6 odst. 1 písm. f) nařízení XXX/XXXX [akt o digitálních trzích] vyžaduje, aby strážci umožnili podnikatelským uživatelům a poskytovatelům doplňkových služeb přístup ke stejným funkcím operačního systému, hardwaru nebo softwaru, které jsou k dispozici nebo používány při poskytování doplňkových služeb strážcem, a interoperabilitu s nimi. Podle čl. 2 odst. 15 [aktu o digitálních trzích] představují identifikační služby druh doplňkových služeb. Podnikatelští uživatelé a poskytovatelé doplňkových služeb by proto měli mít přístup k takovým funkcím hardwaru nebo softwaru, jako jsou zabezpečené prvky v chytrých telefonech, a měli by s nimi spolupracovat prostřednictvím evropských peněženek digitální identity nebo prostředků pro elektronickou identifikaci oznámených členskými státy.

(22)S cílem zefektivnit povinnosti v oblasti kybernetické bezpečnosti uložené poskytovatelům služeb vytvářejících důvěru a umožnit těmto poskytovatelům a jejich příslušným orgánům využívat právní rámec stanovený směrnicí XXXX/XXXX (směrnice o bezpečnosti sítí a informací 2) jsou služby vytvářející důvěru povinny přijmout vhodná technická a organizační opatření podle směrnice XXXX/XXXX (směrnice o bezpečnosti sítí a informací 2), jako jsou opatření zaměřená na selhání systémů, lidské chyby, svévolné zásahy nebo přírodní jevy, za účelem řízení rizik pro bezpečnost sítí a informačních systémů, které tito poskytovatelé používají při poskytování svých služeb, jakož i oznamování významných incidentů a kybernetických hrozeb v souladu se směrnicí XXXX/XXXX (směrnice o bezpečnosti sítí a informací 2). S ohledem na hlášení incidentů by měli poskytovatelé služeb vytvářejících důvěru oznamovat jakékoli incidenty, které mají na poskytování jejich služeb významný dopad, včetně těch, které byly způsobeny krádeží nebo ztrátou zařízení či poškozením síťového kabelu, nebo incidentů, k nimž došlo v souvislosti s identifikací osob. Požadavky na řízení kybernetických bezpečnostních rizik a oznamovací povinnosti podle směrnice XXXXXX [bezpečnost sítí a informací 2] by měly být považovány za doplňkové k požadavkům uloženým poskytovatelům služeb vytvářejících důvěru podle tohoto nařízení. V případě potřeby by příslušné orgány určené podle směrnice XXXX/XXXX (směrnice o bezpečnosti sítí a informací 2) měly nadále uplatňovat zavedené vnitrostátní postupy nebo pokyny týkající se provádění požadavků na bezpečnost a podávání zpráv a dohledu nad dodržováním těchto požadavků podle nařízení (EU) č. 910/2014. Žádnými požadavky podle tohoto nařízení není dotčena povinnost oznamovat porušení zabezpečení osobních údajů podle nařízení (EU) 2016/679.

(23)Zajištění účinné spolupráce mezi orgány v oblasti bezpečnosti sítí a informací a eIDAS by se měla věnovat náležitá pozornost. V případech, kdy se orgán dohledu podle tohoto nařízení liší od příslušných orgánů určených podle směrnice XXXX/XXXX [bezpečnost sítí a informací 2], by tyto orgány měly úzce a včas spolupracovat formou výměny příslušných informací s cílem zajistit účinný dohled nad poskytovateli služeb vytvářejících důvěru a jejich dodržování požadavků stanovených v tomto nařízení a směrnici XXXX/XXXX [bezpečnost sítí a informací 2]. Orgány dohledu by podle tohoto nařízení zejména měly být oprávněny požádat příslušný orgán podle směrnice XXXXX/XXXX [bezpečnost sítí a informací 2] o poskytnutí příslušných informací potřebných k udělení kvalifikovaného statusu a k provádění opatření dohledu s cílem ověřit, zda poskytovatelé služeb vytvářejících důvěru splňují příslušné požadavky podle směrnice o bezpečnosti sítí a informací 2, nebo po nich požadovat nápravu nedodržování pravidel.

(24)Je nezbytné stanovit právní rámec, který usnadní přeshraniční uznávání služeb elektronického doporučeného doručování mezi stávajícími vnitrostátními právními systémy. Tento rámec by mohl rovněž přinést nové tržní příležitosti pro poskytovatele služeb vytvářejících důvěru z Unie, kteří budou moci nabízet nové panevropské služby elektronického doporučeného doručování a zajistit, aby identifikace příjemců byla zajištěna s vyšší úrovní spolehlivosti než identifikace odesílatele.

(25)Ve většině případů si občané a ostatní rezidenti nemohou informace týkající se jejich totožnosti, jako jsou adresy, věk a odborná kvalifikace, řidičské průkazy a jiná povolení a platební údaje, digitálně přeshraničně vyměňovat bezpečně a s vysokou úrovní ochrany údajů.

(26)Mělo by být možné vydávat a zpracovávat důvěryhodné digitální atributy a přispívat ke snižování administrativní zátěže, což by občany a ostatní rezidenty motivovalo využívat je ve svých soukromých a veřejných transakcích. Občané a ostatní rezidenti by například měli mít možnost prokázat vlastnictví platného řidičského průkazu vydaného orgánem v jednom členském státě, který může být ověřen příslušnými orgány v jiných členských státech a na nějž se tyto orgány mohou spolehnout, a využívat své údaje o sociálním zabezpečení nebo budoucí digitální cestovní doklady v přeshraničním kontextu.

(27)Každý subjekt, který shromažďuje, vytváří a vydává potvrzené atributy, jako jsou diplomy, licence či rodné listy, by měl mít možnost stát se poskytovatelem elektronického potvrzení atributů. Spoléhající se strany by měly používat elektronická potvrzení atributů jako rovnocenná potvrzením v tištěné podobě. Elektronickému potvrzení atributů by proto neměly být upírány právní účinky proto, že má elektronickou podobu nebo že nesplňuje požadavky na kvalifikované elektronické potvrzení atributů. Za tímto účelem by měly být stanoveny obecné požadavky, které zajistí, aby kvalifikované elektronické potvrzení atributů mělo rovnocenný právní účinek jako zákonně vydaná potvrzení v tištěné podobě. Tyto požadavky by se však měly uplatňovat, aniž jsou dotčeny právní předpisy Unie nebo vnitrostátní právní předpisy vymezující dodatečné požadavky pro konkrétní odvětví, co se týče formy se základními právními účinky, a zejména případné přeshraniční uznávání kvalifikovaného elektronického potvrzení atributů.

(28)Široká dostupnost a použitelnost evropských peněženek digitální identity vyžaduje jejich přijetí soukromými poskytovateli služeb. Soukromé spoléhající se strany poskytující služby v oblasti dopravy, energetiky, bankovnictví a finančních služeb, sociálního zabezpečení, zdravotnictví, pitné vody, poštovních služeb, digitální infrastruktury, vzdělávání nebo telekomunikací by měly akceptovat používání evropských peněženek digitální identity k poskytování služeb, u nichž vnitrostátní právní předpisy nebo právní předpisy Unie či smluvní závazek vyžadují silnou autentizaci uživatele k on-line identifikaci. V případech, kdy velmi rozsáhlé on-line platformy ve smyslu článku 25.1 nařízení [odkaz na nařízení o aktu o digitálních službách] vyžadují, aby se uživatelé autentizovali pro přístup k on-line službám, měly by být tyto platformy povinny přijmout na dobrovolnou žádost uživatele evropskou peněženku digitální identity. Uživatelé by neměli mít povinnost používat peněženku k přístupu k soukromým službám, ale pokud si to přejí, měly by rozsáhlé on-line platformy za tímto účelem evropskou peněženku digitální identity přijmout, přičemž by měla být dodržena zásada minimalizace údajů. Vzhledem k významu velmi rozsáhlých on-line platforem a k jejich dosahu, vyjádřenému zejména počtem příjemců služby a hospodářských transakcí, je nezbytné zvýšit ochranu uživatelů před podvody a zajistit vysokou úroveň ochrany údajů. S cílem přispět k široké dostupnosti a použitelnosti prostředků pro elektronickou identifikaci, včetně evropských peněženek digitální identity, které spadají do oblasti působnosti tohoto nařízení, by měly být vypracovány samoregulační kodexy chování na úrovni Unie (dále jen „kodexy chování“). Kodexy chování by měly usnadnit široké přijímání prostředků pro elektronickou identifikaci, včetně evropských peněženek digitální identity, těmi poskytovateli služeb, kteří nejsou kvalifikováni jako velmi rozsáhlé platformy a kteří pro autentizaci uživatelů využívají služby elektronické identifikace třetích stran. Měly by být vypracovány do dvanácti měsíců od přijetí tohoto nařízení. Komise by měla posoudit účinnost těchto ustanovení z hlediska dostupnosti a použitelnosti evropských peněženek digitální identity pro uživatele po 18 měsících od jejich zavedení a na základě tohoto posouzení přezkoumat ustanovení s cílem zajistit jejich přijetí prostřednictvím aktů v přenesené pravomoci.

(29)Evropská peněženka digitální identity by měla technicky umožnit výběrové sdělování atributů spoléhajícím se stranám. Tento prvek by se měl stát základním konstrukčním prvkem, čímž se posílí pohodlí a ochrana osobních údajů, včetně minimalizace zpracování osobních údajů.

(30)Atributy poskytované kvalifikovanými poskytovateli služeb vytvářejících důvěru jako součást kvalifikovaného potvrzování atributů by měly být ověřovány na základě autentických zdrojů buď přímo kvalifikovaným poskytovatelem služeb vytvářejících důvěru, nebo prostřednictvím určených zprostředkovatelů uznaných na vnitrostátní úrovni v souladu s vnitrostátními právními předpisy nebo právními předpisy Unie pro účely bezpečné výměny potvrzených atributů mezi poskytovateli služeb v oblasti identifikace nebo potvrzování atributů a spoléhajícími se stranami.

(31)Bezpečná elektronická identifikace a potvrzování atributů by měly odvětví finančních služeb nabídnout dodatečnou flexibilitu a řešení, která umožní identifikaci zákazníků a výměnu zvláštních atributů nezbytných ke splnění například požadavků na hloubkovou kontrolu klienta podle nařízení o boji proti praní peněz [odkaz bude přidán po přijetí návrhu] a požadavků přiměřenosti vyplývajících z právních předpisů na ochranu investorů, nebo k podpoře plnění požadavků na silnou autentizaci klienta pro přihlášení k účtu a zahání transakcí v oblasti platebních služeb.

(32)Služby autentizace internetových stránek uživatelům poskytují jistotu, že stránky reprezentují skutečný a legitimní subjekt. Tyto služby přispívají k budování důvěryhodnosti a důvěry v on-line obchodování, neboť uživatelé budou mít důvěru v internetové stránky, které byly autentizovány. Využívání služeb autentizace internetových stránek internetovými stránkami je dobrovolné. Aby se však autentizace internetových stránek stala prostředkem pro zvýšení důvěryhodnosti, zlepšení zkušeností uživatelů a podporu růstu na vnitřním trhu, stanoví toto nařízení pro poskytovatele služeb autentizace internetových stránek a jejich služby minimální povinnosti v oblasti bezpečnosti a odpovědnosti. Za tímto účelem by internetové prohlížeče měly zajistit podporu a interoperabilitu s kvalifikovanými certifikáty pro autentizaci internetových stránek podle nařízení (EU) č. 910/2014. Měly by uznávat a zobrazovat kvalifikované certifikáty pro autentizaci internetových stránek, aby poskytovaly vysokou úroveň záruky a umožnily vlastníkům internetových stránek potvrdit svou totožnost coby vlastníků internetových stránek a uživatelům umožnily identifikovat vlastníky internetových stránek s vysokou mírou jistoty. Za účelem další podpory jejich používání by orgány veřejné moci v členských státech měly zvážit začlenění kvalifikovaných certifikátů pro autentizaci internetových stránek na své internetové stránky.

(33)Mnoho členských států zavedlo vnitrostátní požadavky na služby poskytující bezpečnou a důvěryhodnou digitální archivaci, aby bylo možné dlouhodobě uchovávat elektronické dokumenty a související služby vytvářející důvěru. V zájmu zajištění právní jistoty a důvěry je nezbytné poskytnout právní rámec pro usnadnění přeshraničního uznávání kvalifikovaných služeb v oblasti elektronické archivace. Tento rámec by mohl rovněž přinést nové tržní příležitosti pro poskytovatele služeb vytvářejících důvěru z Unie.

(34)Kvalifikované elektronické účetní knihy zaznamenávají data způsobem, který zajišťuje jedinečnost, autenticitu a správné pořadí dat a který je odolný proti neoprávněným zásahům. Elektronická účetní kniha kombinuje účinek časového razítkování dat s jistotou ohledně původce dat podobnou elektronickému podpisu a má dodatečný přínos, kterým je umožnění decentralizovanějších modelů správy, jež jsou vhodné pro spolupráci více stran. Vytváří například spolehlivou auditní stopu původu komodit v přeshraničním obchodu, podporuje ochranu práv duševního vlastnictví, umožňuje flexibilitu trhů s elektřinou, poskytuje základ pro pokročilá řešení v oblasti samostatné identity a podporuje účinnější a transformativnější veřejné služby. K zabránění roztříštěnosti vnitřního trhu je nezbytné vymezit jednotný celoevropský právní rámec, který umožní přeshraniční uznávání služeb vytvářejících důvěru pro zaznamenávání údajů do elektronických účetních knih.

(35)Certifikace kvalifikovaných poskytovatelů služeb vytvářejících důvěru by měla poskytnout právní jistotu pro případy užití založené na elektronických účetních knihách. Tato služba vytvářející důvěru pro elektronické účetní knihy a kvalifikované elektronické účetní knihy a certifikace jako kvalifikovaný poskytovatel služeb vytvářejících důvěru pro elektronické účetní knihy by měly být bez ohledu na potřebu případů užití v souladu s právem Unie nebo vnitrostátními právními předpisy, jež jsou v souladu s právem Unie. Případy užití, které zahrnují zpracování osobních údajů, musí být v souladu s nařízením (EU) 2016/679. Případy užití, které zahrnují kryptoaktiva, by měly být slučitelné se všemi platnými finančními předpisy, například se směrnicí o trzích finančních nástrojů 23 , směrnicí o platebních službách 24 a budoucím nařízením o trzích s kryptoaktivy 25 .

(36)K tomu, aby se zabránilo roztříštěnosti a překážkám v důsledku rozdílných norem a technických omezení a aby se zajistil koordinovaný postup, který zabrání tomu, aby bylo provádění budoucího evropského rámce digitální identity ohroženo, je nezbytné zavést úzkou a strukturovanou spolupráci mezi Komisí, členskými státy a soukromým sektorem. K dosažení tohoto cíle by členské státy měly spolupracovat v rámci stanoveném v doporučení Komise XXX/XXXX [soubor nástrojů pro koordinovaný přístup k evropskému rámci digitální identity] 26 s cílem určit soubor nástrojů pro evropský rámec digitální identity. Soubor nástrojů by měl zahrnovat komplexní technickou architekturu a referenční rámec, soubor společných norem a technických referencí a soubor pokynů a popis osvědčených postupů zahrnujících alespoň všechny aspekty funkcí a interoperability evropských peněženek digitální identity, včetně elektronických podpisů, a kvalifikované služby vytvářející důvěru pro potvrzování atributů, jak je stanoveno v tomto nařízení. V této souvislosti by členské státy měly rovněž dosáhnout dohody o společných prvcích obchodního modelu a struktuře poplatků evropských peněženek digitální identity s cílem usnadnit jejich přijímání, zejména malými a středními podniky v přeshraničním kontextu. Obsah souboru nástrojů by se měl vyvíjet souběžně s diskusí a procesem přijetí evropského rámce digitální identity a měl by odrážet výsledek této diskuse a tohoto procesu.

(37)V souladu s čl. 42 odst. 1 nařízení Evropského parlamentu a Rady (EU) 2018/1525 27 byl konzultován evropský inspektor ochrany údajů.

(38)Nařízení (EU) 910/2014 by proto mělo být odpovídajícím způsobem změněno,
